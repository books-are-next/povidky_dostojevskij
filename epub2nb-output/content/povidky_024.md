---
title: ''
subtitle: ''
---

Pozorně jsem se na toho člověka zahleděl. Dokonce i v jeho zevnějšku bylo cosi zvláštního, co vás přimělo ulpět na něm pohledem, třebaže jste byli bůhvíjak roztržití, a vzápětí vybuchnout v hurónský smích. Totéž se přihodilo mně. Musím poznamenat, že neustále šmejdil očima a do té míry podléhal magnetismu na něj upřeného pohledu, že skoro instinktivně uhodl, když ho někdo pozoroval, hbitě se otočil čelem k pozorovateli a znepokojeně zkoumal jeho pohled. Byl pohyblivý jako rtuť a otáčel se jako na obrtlíku, takže připomínal korouhvičku. Kupodivu! Jako by se bál posměchu, ačkoliv si dobýval chléb jako obecní šašek a odevzdaně nastavoval tvář každému políčku, ať morálnímu nebo fyzickému podle toho, v jaké společnosti se právě nacházel. Dobrovolní šašci si ani nezasluhují politování. Jenomže jsem si ihned povšiml, že tohle podivné stvoření, ten směšný človíček není profesionální šašek. Zůstalo v něm cosi ušlechtilého. Jeho neklid, věčná chorobná úzkostlivost, aby si nezadal, svědčily v jeho prospěch. Připadalo mi, že jeho touha posloužit vyplývala spíš z dobroty srdce než z očekávání materiálních výhod. S potěšením dovolil, abyste se mu z plna hrdla vysmáli do očí tím nejnezdvořilejším způsobem, a současně – na to bych přísahal – srdce mu krvácelo a sténalo při myšlence, že jeho posluchači jsou tak krutě bezcitní, že se dokážou vysmát nikoliv faktu, ale jemu, celé jeho bytosti, jeho srdci, hlavě, zevnějšku, celé jeho podstatě. Jsem přesvědčen, že v tu chvíli si uvědomoval trapnost svého postavení, i když vzápětí po každé v sobě zdusil zárodek toho nejušlechtilejšího protestu. Jsem si jist, že to všechno vyplývalo jedině z dobroty jeho srdce a ne ze strachu z materiální škody, z obavy být odmítnut a nevypůjčit si od nikoho peníze: tenhle pán si totiž věčně půjčoval, v téhle formě prosil o almužnu poté, co se dostatečně pitvořil, vysmál se na svůj účet a cítil, že má jisté právo půjčit si peníze. Ale panebože! Jaká to byla půjčka a jak se přitom tvářil! Neuměl jsem si představit, že na tak malém prostoru, totiž na vrásčitém hranatém obličeji toho človíčka, se mohlo směstnat tolik podivných, rozdílných grimas, pocitů, tolik drtivých dojmů. Co všechno se z něj dalo vyčíst! Stud i předstíraná drzost, urážka projevující se náhlým uzarděním, hněv i nesmělá obava z neúspěchu, prosba o prominutí, že obtěžoval, vědomí vlastní důstojnosti i celkové nicotnosti, to všechno se mihlo v jeho tváři. Celých šest let se takhle potloukal po božím světě a doposud si neuměl vypracovat patřičný výraz pro zajímavý okamžik půjčky. Samosebou se rozumí, že se nikdy nezatvrdil, ani se nezachoval podle. Na to měl příliš horoucí, neklidné srdce… Povím dokonce víc: podle mého mínění to byl ten nejpoctivější, nejušlechtilejší člověk na světě, ale měl jednu nepatrnou slabost: na povel se dopustil podlosti, dobrosrdečně a nezištně, jen aby vyhověl svému bližnímu. Zkrátka a dobře, byl, jak se říká, člověk – onuce. Nejsměšnější bylo, že chodil oblečený skoro stejně jako ostatní, o nic líp ani hůř, čistě a dokonce do jisté míry vybraně, s určitým náznakem solidnosti a vlastní důstojnosti. Ta vnějšková rovnost a vnitřní nerovnost, obava o vlastní důstojnost a zároveň ustavičné sebesnižování, to všecko vytvářelo ostrý kontrast, hodný smíchu i politování. Kdyby v hloubi svého srdce cítil (což se mu bez ohledu na jeho zkušenosti co chvíli stávalo), že všichni jeho posluchači jsou ti nejhodnější lidé na světě, kteří se smějí pouze směšnému faktu a ne jeho nešťastné osobě, s radostí by sundal frak, navlékl by ho naruby a vydal by se v tom úboru ulicemi jiným pro zábavu a sobě pro radost, jen aby rozesmál a pobavil své ochránce. Ale nikdy v ničem nemohl dosáhnout rovnosti. Jeho další rys: ten podivín byl samolibý a nárazově, jestliže nečíhalo nebezpečí, i velkomyslný. Měli byste vidět a slyšet, jak dokázal odbýt, aniž šetřil sám sebe, a tedy riskoval, téměř hrdinně leckoho ze svých ochránců, který už ho rozzlobil do nepříčetnosti… Jenže to bylo dílo okamžiku… Krátce – byl to v pravém slova smyslu mučedník, jenže zbytečný, a tudíž komický.

Mezi hosty vypukl všeobecný spor. Vtom jsem zahlédl, že náš podivín vyskočil na židli a křičí z plných plic, aby mu dali slovo.

„Dobře poslouchejte,“ šeptl mi hostitel. „Někdy vypráví pozoruhodné věci… Zajímá vás?“

Přikývl jsem a vmísil jsem se mezi posluchače.

A skutečně, pohled na slušně oblečeného pána, který vyskočil na židli a z plna hrdla se rozkřičel, vzbudil pozornost. Mnozí, kdo ho neznali, si vyměňovali nechápavé pohledy, jiní se smáli na celé kolo.

„Já znám Fedoseje Nikolajeviče! Znám ho nejlíp ze všech!“ vykřikoval podivín ze své tribuny. „Když dovolíte, všechno vám povím. Bude to pěkné vyprávění. Znám jednu historku – hotová lahůdka!“

„Vypravujte, Osipe Michajlyči, vypravujte!“

„Vypravuj!“

„Tak tedy poslouchejte!“

„Poslouchejte, poslouchejte!!!“

„Dobrá. Ale je to zvláštní historka…“

„Dobrá, dobrá!“

„Je komická…“

„Výborně, skvěle, báječně – ale k věci!“

„Je to epizoda ze života vašeho nejponíženějšího…“

„Proč se obtěžujete sdělením, že je komická?“

„A taky trochu tragická!“

„Cože???“

„Zkrátka ta historka, panstvo, která vám všem udělá radost, když mě vyslechnete, způsobila, že jsem se ocitl v tak zajímavé společnosti…“

„Jen žádné slovní hříčky!“

„Ta historka…“

„Stručně řečeno, ta historka – už skončete ten svůj úvod – stojí za to,“ pronesl chraptivě mladý blondýn s knírky, zalovil rukou v kapse svého kabátu a jako by mimoděk vytáhl namísto kapesníku tobolku.

„Pánové moji, až vám tu historku povím, chtěl bych vidět mnohé z vás na mém místě. Kvůli té historce jsem se totiž neoženil!“

„Oženil se! Žena!… Plazunkov se chtěl oženit!“

„Přiznám se, rád bych tady viděl madam Plazunkovovou!“

„Když dovolíte, zajímalo by mě, jak se jmenovala bývalá madam Plazunkovová,“ vypískl jeden mladík a prodral se k vypravěči.

„Tak tedy – kapitola první, panstvo: stalo se to právě před šesti lety zjara, jedenatřicátého března – zapamatujte si to datum, pánové… v předvečer…“

„… apríla!“ vykřikl nakadeřený mladík.

„Jste mimořádně důvtipný, prosím. Byl večer. Nad újezdním městem N. se snášel soumrak a co nevidět měl vyplout měsíc… krátce všecko bylo tak, jak má být. Když se zcela zešeřilo, vyplul jsem potichu ze svého kutloušku po tom, co jsem se rozloučil se svou zabedněnou nebožkou babičkou. Promiňte, pánové, že užívám takový módní výraz, který jsem posledně zaslechl od Nikolaje Nikolajeviče. Ale moje babička byla opravdu zabedněná: slepá, němá, hluchá a hloupá – všecko, co chcete! Přiznávám, třásl jsem se jako list, chystal jsem se totiž k významnému kroku: srdce mi tlouklo jako kotěti, které jakási vyzáblá pracka chytá za krk.“

„Dovolte, monsieur Plazunkov!“

„Co si přejete?“

„Stručněji, prosím, nenamáhejte se tolik!“

„Rozkaz, prosím,“ zamumlal vypravěč, poněkud vyvedený z konceptu. „Vešel jsem do domku Fedoseje Nikolajeviče (ten domek získal z vlastních prostředků, prosím). Jak je známo, Fedosej Nikolajevič nebyl můj kolega, ale nadřízený. Byl jsem ohlášen a hned mě uvedli do jeho pracovny. Jako dnes to vidím: bylo tam tma jako v pytli a svíce nikde. Zahlédl jsem, jak Fedosej Nikolajevič vchází… Zůstali jsme potmě…“

„Co se mezi vámi stalo?“ zeptal se jeden důstojník.

„Co byste řekl, prosím?“ otázal se Plazunkov s křečovitě sevřeným obličejem a obrátil se k nakadeřenému mladíkovi.

„Víte, pánové, byla tady jedna podivná okolnost. Totiž nebylo na tom nic divného, tak už to v životě chodí – já jsem jednoduše vytáhl z kapsy kabátu svazek papírů a on taky vytáhl svazek papírků, jenomže se státními znaky…“

„Bankovky?“

„Ano, prosím, bankovky. Oba svazečky jsme si vyměnili…“

„Dám za to hlavu, že to tam smrdělo úplatky,“ pronesl jeden solidně oblečený, ostříhaný mladý pán.

„Ano, prosím,“ přitakal Plazunkov. „Správně…“

„Třeba budu liberál…“

„Takových už jsem poznal!“

„Když se stane a budete sloužit v gubernii a nepřihřejete si ruce… u rodného krbu… Neboť jeden literát pravil: ‚Dým otčiny je nám tak sladký, milý…‘

Naše vlast je rodná matka, a my jsme její mláďata, a proto ji vysáváme…“

Vypukl všeobecný smích.

„Věřte mi, pánové, nikdy jsem nebral úplatky,“ ujišťoval vypravěč a nedůvěřivě se rozhlížel po celém shromáždění.

Přehlušil ho hromový, homérský smích a neustával.

„Doopravdy, je to tak, pánové…“

Vypravěč se zarazil a se zvláštním výrazem se rozhlédl po přítomných. Možná… kdoví… možná ho v tu chvíli napadlo, že je poctivější než mnozí z téhle počestné společnosti... Vážný výraz nezmizel z jeho tváře až do chvíle, kdy skončilo všeobecné veselí.

„Tak tedy,“ začal, když všichni ztichli, „ačkoliv jsem nikdy nebral úplatky, tentokrát jsem zhřešil a strčil jsem do kapsy úplatek… od úplatkáře… Abyste věděli, měl jsem u sebe papíry, které by Fedoseji Nikolajeviči uškodily, kdybych je někomu poslal.“

„Takže je odkoupil?“

„Ano, ano.“

„A kolik zaplatil?“

„Tolik, za kolik by našinec v dnešní době prodal svou čest, celou, i se všemi variacemi, prosím… jestli by ji ovšem někdo koupil. Mě zrovna polilo horko, když jsem strčil peníze do kapsy. Opravdu nevím, proč se mi to pokaždé stává, pánové… ale krve by se ve mně nedořezal, rty se mi třásly, nohy podklesávaly, provinil jsem se, ano, ano, styděl jsem se do hloubi duše a užuž jsem se chystal požádat Fedoseje Nikolajeviče za odpuštění…“

„No a co on? Odpustil vám?“

„Nežádal jsem ho, prosím. Říkám jen, jak to tenkrát bylo – já mám, víme, srdce na dlani. Vidím, že se mi dívá přímo do očí…

‚Že se Boha nebojíte, Osipe Michajlyči,‘ povídá.

Co jsem měl dělat? Ze slušnosti jsem rozhodil ruce a sklopil oči…

,Jak to, že se nebojím Boha, Fedoseji Nikolajeviči?‘ Říkal jsem to jen tak, ze slušnosti… ale nejraději bych se do země propadl.

‚Tak dlouho jsi byl přítelem naší rodiny, můžu říct, že jsi byl naším synem… A kdoví, co tam nahoře zamýšleli, Osipe Michajlyči! A najednou – udání, chystal jsi udání, právě teď! Co si má potom člověk pomyslet o lidech, Osipe Michajlyči?‘

Ten mi udělal kázání, pánové! ‚Ne,‘ povídá, ‚pověz mi, co si mám potom myslet o lidech, Osipe Michajlyči?‘ Co by, myslím si. Hrdlo se mi sevřelo, hlas se mi třásl, už jsem tušil, že mě má nátura zradí, a popadl jsem klobouk…

‚Kampak, Osipe Mchajlyči? Copak ani dnes, v předvečer takového dne… Copak ani teď nezapomeneš, čím jsem se vůči tobě provinil?‘

No, víte, pánové, roztál jsem jako cukr v čaji. Kdeže! A svazek bankovek, co ležel v mé kapse, jako by taky křičel: ‚Ty nevděčníku, lupiči, chlape zatracená…‘ a bankovky mě tíží, jako by vážily cent (a co kdyby opravdu tolik vážily!).

‚Vidím,‘ povídá Fedosej Nikolajevič, ‚že se kaješ… Abys věděl, zítra…‘

‚Zítra je svátek Marie Egyptské.‘

‚Tak už nebreč,‘ pokračoval Fedosej Nikolajevič. ‚Už dost: zhřešils a kál ses! Pojďme: snad se mi podaří vrátit tě na cestu pravou, jak se říká… Třeba moji skromní penáti (ano, právě tak se vyjádřil, mluvil o penátech, lupič jeden) pomohou probudit tvoje zatvr… neříkám zatvrzelé, ale zbloudilé srdce…‘

Pak mě vzal za ruku, pánové, a šli jsme k domácím. Mráz mi běhal po zádech, celý jsem se třásl, myslím si, jak se jim podívám do očí… A abyste věděli… jak bych to vyjádřil, zkrátka – tady došlo k jisté choulostivé záležitosti…“

„Snad ne madam Plazunkovová?“

„Marja Fedosejevna, prosím. Jenomže jí nebylo souzeno stát se tou paní, jak říkáte – nedočkala se té cti! Víte, Fedosej Nikolajevič měl pravdu, když tvrdil, že jsem byl skoro jako jejich syn. Asi půl roku předtím to tak bylo, když ještě žil jeden Vysloužilý kadet, jmenoval se Michajlo Maximyč Dvigajlov. Ale ten umřel – byla to vůle Boží – a pořád odmítal sepsat poslední vůli – donekonečna to odkládal. A dopadlo to tak, že tu jeho poslední vůli nenašli ani v tom nejposlednějším šuplíku…“

„Húúúú…“

„To nic, co dělat, pánové, odpusťte malé přeřeknutí… Ta slovní hříčka byla nepodařená, ale to ještě nic není, celá záležitost byla ještě nepodařenější… Zůstal jsem, takříkajíc, na holičkách, s nulovými vyhlídkami, ten kadet totiž – třebaže mě k němu nepouštěli (žil si na vysoké noze, protože měl dlouhé prsty!) – mě pokládal za vlastního syna… možná právem…“

„Ale, ale!“

„Ano, ano, tak to bylo, prosím! Zničehonic se na mě v domě Fedoseje Nikolajeviče začali škaredit. Všiml jsem si toho, ale držel jsem se a tvářil se jakoby nic. Najednou naneštěstí (a možná naštěstí!) přicválal do našeho městečka nákupčí vojenských koní. Bylo to jak blesk z čistého nebe! Jeho funkce vyžadovala, že byl hned tady, hned tam, to víte, lehká kavalerie, jenomže se uhnízdil u Fedoseje Nikolajeviče jako hřebík ve zdi. Já na to šel oklikou, podle svého špatného zvyku: ‚Tak a tak to je, Fedoseji Nikolajeviči, proč mě urážíte? Jsem přece skoro jako váš syn… Kdypak se dočkám otcovského pohlazení?‘ A on na to spustil celou tirádu, báseň o dvanácti slokách, a člověk jen poslouchá, mne si ruce radostí, ale celé to nemá hlavu ani patu, ničemu nerozumíte, nechápete a stojíte s otevřenou papulou jako hlupák. Samé kudrlinky, vykrucuje se, prostě talent, to je dar, až je jednomu úzko. Celého mě popletl a já uhýbal na všecky strany, jak to šlo. Nosil jsem k nim romance, bonbony, vysedával jsem tam, vzdychal jsem, vymýšlel slovní hříčky, bolí mě srdce, povídám, to mě Amor zasáhl svým šípem, proléval jsem slzy a potají jsem vyznával lásku… Člověk je hlupák! Neověřil jsem si u kostelníka, že už mi je třicet... kam bych se hrabal! Umínil jsem si chytračit… ale omyl! Nedařilo se mi, utržil jsem jenom posměch a výsměch… Dohřálo, dopálilo mě to až hrůza… Utekl jsem, a od té doby jsem k nim nepáchl… Lámal jsem si hlavu a pak mě napadlo sepsat to udání… Bylo to ode mě svinstvo, přiznávám, chtěl jsem udat přítele… Materiálu bylo spousta a stál za to, byl by z toho náramný případ… Patnáct set ve stříbře to vyneslo, když jsem to zároveň s udáním vyměnil za ty papírky!“

„A ták! To byl ten úplatek!“

„Správně, velectěný pane, úplatek od úplatkáře! (To přece není žádný hřích!)

Ale poslouchejte, co bylo dál. Pokud si vzpomínáte, Fedosej Nikolajevič mě přivlekl do salonu. Krve by se ve mně nedořezal, ale vítali mě tam a tvářili se uraženě – totiž ani ne tak uraženě jako roztrpčeně… Byli dočista zdrcení, ale v jejich tvářích se zračila důstojnost, v jejich pohledech solidnost a něco otcovského, blízkého… jako že se nám vrátil zbloudilý syn… tak to dopadlo! Posadili mě k čaji, ale ve mně to vřelo jako samovar a nohy mi dřevěněly – ponížil jsem se, zachoval jsem se zbaběle… Žena Fedoseje Nikolajeviče Marja Fominišna, dvorní radová (teď už kolegiátní) mi hned začala tykat: ‚Copak že jsi tak zhubnul, chlapče?‘ vyptává se. ‚Ale, postonávám, Marjo Fominišno!‘ odpovídám. Hlas se mi třásl. A ona na to škodolibě, jako by čekala na příležitost, kdy mi to všecko vrátí i s úroky: ‚Je vidět, Osipe Michajlyči, že se nesrovnáváš se svým svědomím. Takhle ses nám odvděčil za naši pohostinnost! A já si div oči nevyplakala!‘ Namouduši, tak to řekla, a nebylo jí hanba. Co jí na tom záleželo, taková saň! Dělá jakoby nic, sedí a nalívá čaj… Kdybys byla na trhu, dušinko, myslím si, všechny trhovkyně bys tam překřičela. Taková byla naše radová! A vtom k mé smůle přišla Marja Fedosejevna, dcera, neviňátko, pobledlá, očka má červená, jako by plakala – a já, hlupák, jsem byl ztracen. Později vyšlo najevo, že plakala pro toho kavaleristu: vzal totiž do zaječích, upláchl ke svým, protože, víme (to se sluší podotknout), bylo načase, lhůta už mu vypršela… Nemyslím služební, ale tak… Později se drazí rodiče chytili za nos, když zjistili, o co jde, že jim přibude do domu přírůstek, ale co naplat, všecko ututlali, odvrátili neštěstí. Co dělat, sotva jsem se na ni podíval, byl jsem ztracený, nadobro ztracený, zašilhal jsem na svůj klobouk a chtěl jsem co nejrychleji zmizet, ale marně: klobouk mi schovali… Přiznávám, chtěl jsem zmizet i bez klobouku, ale zavřeli dveře na špehýrku a začalo přátelské pohihňávání, pomrkávání a zahrávání. Upadl jsem do rozpaků, začal jsem prášit a blábolit něco o l’amour. Moje holubička usedla k pianinu a uraženým tónem spustila písničku o husarovi, co se opíral o šavli, a to byla má smrt! ‚Poslyš,‘ povídá Fedosej Nikolajevič, ,všecko je zapomenuto, pojď na mou hruď!‘ Poslechl jsem, totiž zabořil jsem mu obličej do vesty. ‚Můj dobrodinče, drahý tatínku!‘ povídám a polily mě slzy. Panebože, pak to začalo! On plakal, jeho žena plakala, Mášenka plakala… a taky tam byla jedna blondýnka a ta plakala jakbysmet… Ze všech koutů vylezly dětičky (Pánbůh mu požehnal!) a ty taky brečely… Tolik slz, dojetí, taková radost, zbloudilý syn se navrátil, jako když se vrací voják z války… Přinesli pohoštění a hrálo se na fanty: ach, bolí… Co bolí? Srdce. Kvůli komu? A ona, holubička, se červená! My se starým jsme popíjeli punč… Pohostili mě, osladili mi život…

Vrátil jsem se k babičce. Hlava se mi točila: celou cestu jsem šel a usmíval se, doma jsem dvě hodiny chodil po své komůrce, až jsem vzbudil stařenku a pověděl jsem jí o svém štěstí. ,A dal ti ten lupič peníze?‘ ‚Dal, babičko, dal, ty moje zlatá, štěstí se k nám hrne, otvírej vrata!‘ ‚A teď se třeba ožeň, nemeškej a ožeň se,‘ povídá stařenka. ‚Je vidět, že pánbůh vyslyšel moje modlitby!‘ Vzbudil jsem Sofrona. ‚Sofrone,‘ poroučím, ‚zuj mi holínky!‘ Sofron mi stáhl holínky. ‚Hej, Sofrošo! Blahopřej mi a obejmi mě! Žením se, kamaráde! Zítra se třeba namaž, jak zákon káže, a flámuj, říkám ti: tvůj pán se žení!‘ Byl jsem samý smích a žert… Už jsem skoro usínal, ale kdež, znovu jsem vstal, a tak sedím a přemýšlím. Vtom mi bleskne hlavou, že zítra je prvního apríla, takový veselý, špásovný den, jak bych jen… a dostal jsem nápad! Vstal jsem z postele, páni moji, zapálil jsem svíčku, tak, jak jsem byl, sedl jsem si ke stolu, zkrátka odvázal jsem se, samé legrácky, vždyť to znáte, pánové, co to je, když si člověk popustí uzdu! A zabředl jsem po krk do bláta, přátelé moji… Já už mám takovou povahu: někdo mi něco sebere a já mu přidám ještě navrch – tumáš, vem si! Někdo mě uhodí do tváře a já mu z radosti nastavím hřbet. Pak mě naláká na tučné sousto jako psa a já začnu panáčkovat, lísat se k němu a olizovat ho… Třeba jako teď, pánové… Smějete se a špitáte si mezi sebou, já vás vidím! A až vám vypovím celou tu historii, vysmějete se mi a budete mě pronásledovat, to vám povídám… Kdo mi to nakazoval? Kdo mě ponouká? Kdo mi stojí za zády a šeptá: mluv, mluv, vypravuj? A já přesto mluvím, vypravuju, lezu vám do svědomí, jako byste byli moji rodní bratři, důvěrní kamarádi… ach, vy…“

Kolem dokola vypukl smích a postupně sílil, až nakonec zcela přehlušil hlas vypravěče, který se dostal do ráže: najednou se zarazil, chvilku těkal pohledem po shromážděných a pak náhle, jakoby unášen jakýmsi vichrem, mávl rukou a rozesmál se, jako by si uvědomil směšnost své situace, a pustil se znovu do vyprávění.

„Tu noc jsem stěží usnul: celou dobu jsem čmáral po papíře – abyste věděli, dostal jsem nápad… Ach, panstvo, když si na to vzpomenu, hanba mě fackuje! A ještě kdyby to tak bylo v noci, řeklo by se, měl opici, spletl se, naškrábal nesmysly, prášil – ale omyl! Když jsem se brzy ráno ještě před svítáním probudil – spal jsem všehovšudy hodinku, dvě –, znovu jsem se do toho pustil… Oblékl jsem se, umyl, učesal, napomádoval jsem se, navlékl jsem si nový frak a rovnou k Fedoseji Nikolajeviči na oslavu svátku… Ten papír jsem schoval do klobouku. Vítá mě sám hostitel s otevřenou náručí a znovu mě vybízí, abych zabořil obličej do jeho otcovské vesty. Já ucouvnu, zachovávám důstojnost – v hlavě mi ještě bloudí všecko, co se včera stalo – a povídám: ‚Ne, Fedoseji Nikolajeviči, je libo si přečíst tenhle papír?‘ a podávám mu ho. Víte, co v něm stálo? Z těch a těch důvodů níže podepsaný Osip Michajlyč žádá o propuštění ze služby. A pod tím podpis a plný titul. To byl, panebože, nápad! Nemohl jsem si vymyslet nic chytřejšího… Dnes je prvního apríla, a tak vás vyvedu aprílem, budu předstírat, že jsem nespolkl urážku, že jsem se přes noc vzpamatoval a načepýřil se, že jsem se ještě víc urazil, a tumáte, moji drazí dobrodinci, nechci vás znát a vaši dceru taky ne. Peníze jsem včera od vás přijal a teď jsem zajištěný a podávám výpověď. Nechci sloužit pod takovým nadřízeným, jako je Fedosej Nikolajevič! Chci jinam a tam, dejte si pozor, podám udání. Takového lumpa jsem ze sebe udělal, jen abych je postrašil! To jsem si to pěkně vymyslel… Dobré, co říkáte, pánové? Včera jsem se nechal obměkčit a dnes si s nimi zašpásuju, vysměju se otcovskému srdci Fedoseje Nikolajeviče…

Vzal si ode mě ten papír, čte a vidím, jak vraští čelo. ‚Co to znamená, Osipe Michajlyči?‘ A já jako hlupák odpovídám: ‚Apríl! Blahopřeju vám k dnešnímu svátku, Fedoseji Nikolajeviči!‘ Jednal jsem jako malý kluk, který se schovává za babiččino křeslo a pak na stařenku udělá baf!, aby ji vylekal. Taktak… stydím se pokračovat, pánové! Ne, nebudu!“

„Co vás napadá, jen povídejte! Jak to bylo dál?“

„Co vás nemá, jen vypravujte, prosím!“ ozývalo se ze všech stran.

„To bylo nějakých řečí a dišputací, pánové moji, vzdychání a divení, a že jsem prý šibal a čtverák, že jsem je vystrašil, a všelijaké cukrování, až mi byla hanba. Stojím a myslím si vyděšeně: jak může takového hříšníka nosit zem? ‚Chlapče zlatá,‘ zapištěla radová, ‚tys mě tak vylekal, že se mi ještě teď nohy podlamujou a stěží na nich stojím! Běžela jsem jako pominutá k Máše: „Mášenko,“ povídám, „co s námi bude! Jen se podívej, jak se ten tvůj vybarvil!“ Ale i já jsem zhřešila, synáčku, odpusť mi to, stařeně, udělala jsem chybu! Myslím si: Když od nás včera odešel a přišel pozdě domů, začal si lámat hlavu a možná se mu zdálo, že jsme ho včera schválně obletovali, že ho chceme polapit – když mě tohle napadlo, zrovna jsem strnula. Nech toho, Mášenko, nemrkej na mě, Osip Michajlyč není cizí a já jsem tvoje matka a neřeknu nic špatného. Chválabohu, není mi dvacet, ale celých pětačtyřicet!‘

Co vám mám vykládat, pánové… Div jsem jí po tom všem nepadl k nohám… Znova se rozeštkala a znova došlo na líbání. Zas už se sypaly žerty… Fedosej Nikolajevič taky ráčil vymyslet aprílový žerty… ,Přiletěl pták Ohnivák s briliantovým zobákem a v tom zobáku nesl psaní,‘ povídá. ‚Taky nás chtěl vyvést aprílem…‘ To bylo smíchu! Všichni kolem byli dojatí… Uf! Až se stydím vypravovat dál…

Už to spěje ke konci, příznivci moji… Tak uběhl den, druhý, třetí, celý týden… a já už byl ženich! Jak by ne… Prstýnky byly objednané, den svatby určený, jenom to nechtěli ohlašovat předčasně, čekali na revizora. Nemohl jsem se ho dočkat, vždyť na něm záviselo moje štěstí… Jen aby už to bylo za námi, myslím si, už abychom ho odbyli. A Fedosej Nikolajevič z radosti nepozorovaně všechnu práci přesunul na mě: účty, hlášení, kontrolu knih, uzávěrky – vidím, že ve všem je strašlivý nepořádek, všechno je zanedbané, všude jsou nějaké háčky a fígle… Myslím si, dobrá, namáhám se pro tchána… A ten postonává, přikvačila nemoc, a den ode dne je mu hůř. No nic, jsem na všecko sám jako kůl v plotě, nespím celé noci a bojím se, že se složím… Ale nakonec jsem všechnu práci úspěšně zvládl. Zachránil jsem všechno včas. Najednou pro mě posílají poslíčka: pospěšte si, Fedoseji Nikolajeviči je zle!‘

Běžím k němu jako o závod a co vidím? Fedosej Nikolajevič sedí, celý ovázaný, na hlavě má octový obklad, mračí se, heká a vzdychá: ‚Ty můj synku, chlapče zlatá,‘ povídá, ‚co nevidět umřu a komu vás zanechám, ptáčata moje?‘ Přišourala se žena s dětmi a Mášenka začala nabírat – no a já sám jsem se taky neudržel. ‚Ale ne,‘ povídá nakonec Fedosej Nikolajevič, ,Pánbůh mi bude milostivý! Nepotrestá vás za moje hříchy…‘ Pak všechny propustil, nařídil, aby za nimi zavřeli dveře, a zůstali jsme sami dva, mezi čtyřma očima. ‚Mám k tobě prosbu…‘ ,Jakou, prosím?‘ ‚Tak a tak to je, ani na smrtelné posteli nemám klid, jsem na dně.‘ ,Jakpak to?‘ Začervenal jsem se a jazyk mi zdřevěněl. Ale to máš tak, kamaráde. Musel jsem vložit do erární pokladny něco ze svého. Pro obecné blaho ničeho nelituju, ani vlastní život, kamaráde! Nemysli si o mně nic špatného… Mrzí mě, že mě pomlouvači u tebe očernili… Naletěl jsi jim a od té doby moje hlava hořem zešedivěla… Revizor je za dveřmi a Matvejev má sedmitisícové manko, a já za všecko odpovídám… Kdopak jiný! Spočítají mi to a řeknou: ‚Kam jste dal oči?‘ A co si na Matvejevovi vezmu? Beztak už má dost naloženo – proč bych toho chudáka nešťastného ještě potápěl?‘ Patroni svatí, myslím si, to je charakter! To je dobrá duše! A on zas: ‚Nechci brát z dceřiných peněz, co dostane věnem – ty jsou nedotknutelné. Mám, pravda, nějaké peníze mezi lidmi, ale kde je teď honem seženu…‘ Já tak, jak jsem byl, jsem před ním padl na kolena. ‚Ty můj dobrodinče,‘ volám, ,urazil jsem tě, ublížil jsem ti, pomlouvači na tebe napsali udání, ale nezatracuj mě a vezmi si zpátky svoje peníze!‘ Dívá se na mě a z očí mu vyhrknou slzy. ,Vstaň, synu, tohle jsem od tebe čekal… Předtím jsem ti odpustil kvůli dceřiným slzám, ale teď ti odpouštím z celého srdce. Vyhojil jsi moje rány! Žehnám ti na věky věků!‘ Požehnal mi, a já pádil domů jako splašený a sebral jsem peníze: ‚Tumáš, tatínku, vezmi si je, utratil jsem všehovšudy padesát rublů!‘ ,Nevadí,‘ povídá, ,můžeme přimhouřit oči: čas letí, napiš si dodatečnou žádost, že ses ocitl ve finanční tísni a žádáš o zálohu na gáži ve výši padesáti rublů. Předložím to nadřízeným, jako že sis to vybral napřed…‘ A co myslíte, pánové? Já i tu žádost napsal!“

„No a jak… jak to… všecko skončilo?“

„Páni moji, sotva jsem napsal žádost, skončilo to následovně. Hned nazítří mi přinesli psaní s úřední pečetí. Koukám – výpověď! Propouštějí mě! Mám odevzdat svoje věci, vypořádat se a mohu jít, kam mě oči povedou!“

„Jak to tak?“

„Taky jsem vykřikl: ,Jak to tak?‘ a ulevil jsem si tou nejhorší nadávkou, pánové. Až mi zazvonilo v uších. Zprvu jsem si, já naiva, myslel, že je to jen tak, ale nebylo, mezitím už přijel revizor. Srdce se mi sevřelo. To nebude jen tak, myslím si. A tak, jak jsem byl, rozběhl jsem se k Fedoseji Nikolajeviči. ‚Co to má znamenat?‘ ptám se. ,A co jako?‘ ,Tahle výpověď!‘ ‚Jaká výpověď?‘ ‚Tady…‘ ‚No ano, výpověď…‘ ‚A jak to, já jsem žádnou výpověď nepodal…‘ ‚Omyl. Prvního dubna jste ji podal.‘ (Já si totiž ten svůj papír nevzal zpátky!) ,Fedoseji Nikolajeviči, jste to opravdu vy? Neklame mě zrak a sluch?‘ ‚Ne, jsem to já, prosím. A co má být?‘ ‚.Panebože, Kristepane!‘ ‚Škoda, veliká škoda, milý pane, že tak brzy opouštíte službu… Mladý člověk by měl sloužit, ale vy jste větroplach… A pokud jde o doporučení, můžete být klidný: postarám se o to. Vždyť jste se tak osvědčil!‘ ‚Ale to tehdá byl jenom žert, Fedoseji Nikolajeviči, já nechtěl, podal jsem tu výpověď pro vaše otcovské… tak je to!‘ ,Jak to tak, prosím? Jakýpak žert? Copak se s úředními listinami žertuje? Za takové žerty by vás jednou mohli poslat na Sibiř, prosím. A teď sbohem, nemám čas, je tu revizor a služební povinnosti mají přednost. Vy můžete zahálet, ale my musíme pracovat, prosím. Nebojte se, dám vám náležité doporučení. A abych nezapomněl, koupil jsem od Matvejeva dům, v nejbližších dnech se stěhujeme, takže vás, doufám, nebudu mít to potěšení uvítat na oslavě nového domova. Šťastnou cestu!‘ Pádím domů: ,Jsme ztraceni, babičko!‘ Začala kvílet, chudinka. Vtom koukám, běží k nám kozáček od Fedoseje Nikolajeviče s klíckou a psaníčkem. V kleci sedí špaček, kterého jsem dceři z přemíry citů věnoval. Ten špaček uměl mluvit. V psaníčku stálo: Apríl! A víc nic. Co tomu říkáte, pánové?“

„No a dál, co bylo dál?“

„Co by bylo? Jednou jsem Fedoseje Nikolajeviče potkal a chtěl jsem mu říct do očí, že je mizera…“

„No a?“

„Ale nedokázal jsem to ze sebe vypravit, pánové!“
