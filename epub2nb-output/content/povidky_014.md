---
title: ''
subtitle: ''
---

2

Příští večer se uvádělo jakési představení v Italské opeře. Ivan Andrejevič vtrhl do hlediště jako bomba. Ještě nikdy u něj nikdo nepozoroval takové furore, takovou vášeň k hudbě. Přinejmenším se dobře vědělo, že si v Italské opeře hodinku nebo dvě s chutí schrupne, dokonce několikrát prohlašoval, že je to příjemné a sladké a „považte, primadona“, říkával přátelům, „mňouká jako bílá kočička ukolébavku“. Jenomže tohle prohlašoval už dávno, v loňské sezóně. Ale teď – ouvej! Nemůže v noci spát ani doma. Přesto vpadl do hlediště, naplněného k prasknutí, jako bomba. Dokonce uvaděč na něho nějak podezřívavě pohlédl a pak zašilhal na jeho postranní kapsu – nebyl si jistý, zda z ní nevykukuje rukojeť kinžálu, ukrytého tam pro každý případ. Je zapotřebí poznamenat, že v té době se publikum dělilo na dva sílící tábory a každý stál za svou primadonou. Jedni se jmenovali –zisti a druzí –nisti. Oba tábory do té míry milovaly hudbu, že se uvaděči nakonec právem začali obávat jakéhosi výrazného projevu náklonnosti ke všemu krásnému a vznešenému, co se spojovalo v obou primadonách. Proto při pohledu na mladické hnutí šedovlasého starce, i když, připusťme, ne zcela šedovlasého, asi tak padesátníka, plešouna, který působil celkem solidním dojmem, uvaděč si bezděčně vzpomněl na Hamleta:

Už je to tak, že jako mladá krev  
rozumu mívá málo,  
a zas my staří  
ho máme příliš…

A jak bylo řečeno výše, zašilhal na postranní kapsu návštěvníkova fraku v obavě, zda nezahlédne kinžál. Ale ve skutečnosti tam byla jenom tobolka a nic víc.

Ivan Andrejevič vletěl do hlediště, obhlédl všecky lóže na prvním balkoně a ó, hrůzo! Srdce se mu sevřelo: byla tu! Seděla v lóži! Vedle ní generál Polovicyn s manželkou a švagrovou a generálův pobočník, mimořádně obratný mladík, a ještě jakýsi civil… Ivan Andrejevič napínal zrak, ale ó, hrůzo! Civil se schoval za pobočníka a zůstal utajen.

Byla tady, i když tvrdila, že bude někde jinde! Tahle obojetnost, kterou Glafira Petrovna od jisté doby projevovala na každém kroku, ho ničila. Neznámý mladík v civilu ho nakonec přivedl do naprostého zoufalství. Zcela ohromen sklesl do křesla. Proč asi? To je jednoduchý případ…

Musíme podotknout, že místo našeho hrdiny bylo hned vedle lóže v přízemí, a k dovršení všeho zrádná lóže na prvním balkoně se zvedala přímo nad ním, takže ke své krajní nelibosti nemohl sledovat, co se děje nad jeho hlavou. Proto se čílil a vřel jako samovar. Celé první dějství propásl, totiž nezaznamenal jedinou notu. Říká se, že hudba je dobrá proto, že ji můžeme přizpůsobit svým momentálním pocitům. Ten, kdo se raduje, nalézá v jejích tónech radost, ten, kdo smutní, smutek. V uších Ivana Andrejeviče burácela bouře. K dovršení všeho zezadu, zpředu i z boku se ozývaly hrozivé ječivé hlasy, div mu srdce nepuklo. Konečně jednání skončilo, ale v okamžiku, kdy padala opona, se s naším hrdinou odehrálo cosi takového, co žádné pero nepopíše.

Stává se, že občas z balkonů spadne program. Když je některá hra nudná a diváci zívají, je to pro ně hotové dobrodružství. Se zvláštní účastí pozorují let toho jemňoučkého papíru z druhého balkonu a s radostí sledují jeho klikatou pouť až ke křeslům v přízemí, kde zaručeně přistane na čísi hlavě, na podobný případ nepřipravené. Doopravdy je velmi zajímavé vidět, jak ona hlava upadne do rozpaků (určitě upadne). Já se vždycky bojím dámských kukátek, která často spočívají na předprsních lóží. Mám dojem, že užuž sletí a dopadnou na čísi nepřipravenou hlavu. Ale vidím, že moje tragická poznámka není vhodná, a proto ji odkazuji fejetonům těch novin, které varují před zradou, nesvědomitostí, rusy, jestliže se vyskytují u vás v domě, a doporučují známého pana Principa, úhlavního nepřítele a odpůrce všech Rusů na světě, nejen domácích, ale dokonce i cizozemských, tzv. Prušáků a podobně.

Ivanu Andrejeviči se stalo něco, co dodneška nikdo nedokázal popsat. Na jeho hlavu – už jsme řekli, oplešatělou – dopadlo cosi, ale nebyl to program. Přiznám se, je trapné prozradit, co vlastně sletělo na jeho hlavu, protože se stydím přiznat, že na úctyhodnou a holou, totiž částečně vlasů zbavenou hlavu žárlivého rozčileného Ivana Andrejeviče se snesl tak nemravný předmět, jakým bylo navoněné milostné psaní. Přinejmenším náš ubohý hrdina, zcela zaskočený touto nepředvídanou nepřístojnou příhodou, sebou škubl tak, jako by mu po hlavě přeběhla myš nebo nějaká jiná bestie.

Šlo o milostné psaní, o tom nemohlo být pochyb. Bylo napsané na navoněném papíře přesně tak, jak se psávají milostná psaníčka v románech, a složené do zrádně malého formátu, takže ho bylo možné ukrýt v dámské rukavičce. Spadlo pravděpodobně náhodou, při předávání: například kdosi požádal o program a psaníčko bylo obratně vloženo do programu a už se předávalo do jistých rukou, ale stačil okamžik, možná bezděčný pohyb pobočníka, který se neobyčejně obratně omlouval za svou nešikovnost, a psaníčko vyklouzlo z ručky rozechvělé rozpaky, a mladík v civilu, jenž užuž natahoval netrpělivou ruku, náhle svíral v prstech namísto psaní divadelní program a nevěděl, co si s ním počít. Opravdu, byla to nepříjemná příhoda, ale uznejte, pro Ivana Andrejeviče byla ještě nepříjemnější.

„Predestiné,“ zašeptal a zalitý ledovým potem sevřel křečovitě v rukách dopis: predestiné! Kulka si vždycky najde toho pravého, mihlo se mu hlavou. Ne, to ne! Čím jsem se provinil? Ale existuje jiné přísloví: Na chudáka i střecha spadne.

Kdovíco všechno neprolétne hlavou otřesenou takovou nečekanou příhodou! Náš hrdina strnule seděl na židli, jak se říká – víc mrtvý než živý. Byl přesvědčen, že ze všech stran ho pozorují bez ohledu na to, že se právě v tu chvíli strhl v celém hledišti poprask a vyvolávali pěvkyni. Seděl, rozpačitý a zrudlý, a neodvážil se vzhlédnout, jako by ho potkala jakási nečekaná nepříjemnost, nějaká disonance v téhle skvělé početné společnosti. Konečně se odhodlal pozvednout hlavu.

„Pěkně zpívali, prosím!“ utrousil k jednomu švihákovi, který seděl po jeho levé ruce.

Ten, nadšením celý bez sebe, zuřivě tleskal, ale převážně dupal, a teď letmo, roztržitě na něj pohlédl, ale pak stočil dlaně do kornoutu, aby ho bylo líp slyšet, a vyvolal jméno pěvkyně. Ivan Andrejevič, který ještě nikdy podobný řev neslyšel, byl spokojen. Ničeho si nevšiml, pomyslel si a měl se k odchodu. Ale tlouštík, který seděl za ním, náhle vstal, postavil se zády k němu a lorňonem pátral po lóžích. Taky dobře, pomyslel si Ivan Andrejevič. Samosebou, vpředu nic neviděli. Ostýchavě, s blahou nadějí zašilhal směrem k lóži v přízemí, která sousedila s jeho křeslem, a přepadl ho nepříjemný pocit. Seděla tam krásná dáma, opřená o opěradlo křesla, a smála se jako pominutá.

„Ach, tyhle ženy!“ zašeptal Ivan Andrejevič a prodíral se za ostatními diváky k východu.

Navrhuji čtenářům, aby tenhle případ rozřešili, prosím je, aby nás s Ivanem Andrejevičem rozsoudili. Měl v tu chvíli pravdu? Velké divadlo, jak známo, má dva balkony s lóžemi a nad nimi galerie. Proč by měl náš hrdina předpokládat, že psaníčko spadlo právě z té určité a ne některé jiné lóže? Nebo kupříkladu z galerie, kde taky sedí dámy? Jenomže vášeň je něco neuvěřitelného a žárlivost je zcela mimořádný jev.

Ivan Andrejevič se vrhl do foyeru, zastavil se u lampy, rozlomil pečeť a četl:

„Dnes hned po představení v G-é, na rohu uličky, v domě K…, druhé patro, vpravo od schodiště. Vchod z průjezdu. Buď tam, proboha, sans faute.“

Rukopis nepoznal, ale nebylo pochyb: šlo o schůzku. Chytit, přistihnout a překazit zlo v samém zárodku, to byla jeho první myšlenka. Chtěl je odhalit hned teď, na místě, ale jak to provést? Vyběhl dokonce na první balkon, ale rozumně se vrátil. Nevěděl přesně, kam má běžet. Z dlouhé chvíle vyběhl nahoru z druhé strany a otevřenými dveřmi cizí lóže pátral pohledem. Ano, ano! Na všech balkonech i galeriích seděli mladí páni a mladé dámy. Psaníčko mohlo vypadnout ze všech čtyř pater najednou, protože Ivan Andrejevič podezříval všechna patra, že se proti němu spikla. Nic ho nezadrželo, ani zdání. Celé druhé jednání běhal po všech chodbách a ne a ne se uklidnit. Užuž se hrnul k pokladně v naději, že se od pokladníka dozví jména osob, které si koupily lóže na všech balkonech, ale pokladna už byla zavřená. Konečně zabouřil potlesk a ozvaly se nadšené výkřiky. Představení skončilo. Obecenstvo vyvolávalo pěvkyně a zejména shora, z bidýlka, burácely dva hlasy vůdců obou táborů. Ale Ivan Andrejevič na ně neměl ani pomyšlení. Už mu došlo, co podnikne. Oblékl si zimník a pustil se do G-ové, aby tam přistihl, usvědčil a odhalil – vůbec jednal mnohem energičtěji než včera. Brzy našel zmíněný dům a už se chystal vstoupit do průjezdu, ale vtom mu doslova pod rukama proklouzla postava jakéhosi hejska v plášti, předehnala ho a vyběhla po schodišti do druhého patra. Ivanu Andrejeviči se zdálo, že je to týž hejsek, jakého zahlédl předtím, i když mu ani tehdy neviděl do obličeje. Zatrnulo mu u srdce. Hejsek už ho předhonil o jedno patro. Náš hrdina zaslechl, jak se ve druhém patře otevřely dveře, ačkoliv nebylo slyšet zvonek, jako by příchozí byl očekáván. Mladý muž proklouzl dovnitř. Ivan Andrejevič doběhl do druhého patra v okamžiku, kdy ještě nestačili zavřít dveře. Chtěl chvíli nesměle postát za dveřmi, uvážit, co dál, a potom se odhodlat k rozhodnému kroku, ale v tu chvíli před vchodem zahrčel kočár, dveře se hlučně otevřely a čísi těžké kroky provázené hekáním a kašláním směřovaly vzhůru. Ivan Andrejevič to nevydržel, otevřel dveře a se vší vítězoslávou oklamaného muže se ocitl v bytě. Vstříc mu vyběhla služebná, celá bez sebe, a pak se objevil jakýsi muž, ale Ivana Andrejeviče nebylo možné zastavit. Vpadl jako bomba dovnitř, prošel dvěma tmavými místnostmi a náhle se ocitl v ložnici před mladou krásnou dámou, která se chvěla strachem a hleděla na něho s nelíčenou hrůzou, jako by nechápala, co se kolem ní děje. Vtom se v sousedním pokoji ozvaly hřmotné kroky a blížily se: byly to kroky známé ze schodiště.

„Proboha! To je můj muž!“ vykřikla dáma, zalomila rukama a zbělela víc než její ranní úbor.

Ivan Andrejevič si uvědomil, že se zmýlil, provedl klukovinu, že řádně neuvážil svoje kroky a dost dlouho nesbíral odvahu venku na schodišti. Ale už se nedalo nic dělat. Dveře se otevřely a kdosi těžkopádný, soudě podle těžkopádných kroků, vcházel do ložnice… Nevím, za koho se v tu chvíli Ivan Andrejevič považoval! Nevím, co mu zabránilo vyjít vstříc neznámému, oznámit, že se dostal do úzkých, přiznat, že bezděčně jednal krajně nezdvořile, požádat za prominutí a zmizet – samozřejmě ne právě s velkou ctí a slávou, ale přinejmenším poctivě, otevřeně. Ale kdeže! Znovu se zachoval jako kluk, jako by se považoval za Dona Juana nebo za Lovelace. Nejprve se skryl za závěs u postele, a když ho zcela ovládla malomyslnost, sklesl na zem a bezmyšlenkovitě vlezl pod postel. Leknutí převážilo nad uvážlivostí, takže sám oklamaný, nebo alespoň se za oklamaného pokládal, nesnesl, aby se setkal s jiným oklamaným mužem, snad z obavy, aby ho neurazil svou přítomností. Tak či onak, ocitl se pod postelí, aniž věděl jak. Nejvíc ho překvapilo, že dáma neprotestovala. Nezačala křičet při pohledu na podivného postaršího pána, který hledal útočiště pod její postelí. Zřejmě byla natolik vylekaná, že pravděpodobně ztratila řeč.

Muž vešel, vzdychal a hekal, zpěvavě, stařecky se pozdravil se ženou a svalil se do křesla, jako by právě přinesl otep dříví. Rozlehl se přidušený kašel a dlouho neustával. Ivan Andrejevič, který se z tygra proměnil v jehně, nesměle a pokorně jako myš před kocourem strachy sotva dýchal, přestože by mohl z vlastní zkušenosti vědět, že všichni oklamaní muži nekoušou. Ale to ho vůbec nenapadlo, snad z nedostatku představivosti nebo z jiného důvodu. Opatrně, potichu, po paměti šátral kolem sebe, aby se mohl pohodlněji uvelebit. Jaké bylo jeho překvapení, když nahmátl jakýsi předmět, který se k jeho obrovskému údivu pohnul a chytil ho za ruku! Pod postelí se skrýval ještě kdosi další…

„Kdo je tu?“ zašeptal Ivan Andrejevič.

„Právě jsem vám sdělil, kdo jsem,“ zašpital podivný neznámý. „Teď ležte a mlčte, když už jste se dostal do téhle bryndy!“

„Ale přece jen…“

„Mlčte!“

A přebytečný chlapík (pod postelí bohatě stačil jeden) mu sevřel ruku tak silně, že náš hrdina div nevyjekl bolestí.

„Milý pane…“

„Psst!“

„Nemačkejte mě tolik, nebo budu křičet.“

„Jen to zkuste!“

Ivan Andrejevič zahanbeně zrudl. Neznámý byl surovec a vztek­loun. Možná že ho osud pronásledoval a nejednou se dostal do úzkých, ale náš hrdina byl nováček a bylo mu tak úzko, že nemohl dýchat. Krev mu bušila ve spáncích. Jenže nemohl nic dělat, a tak mu nezbývalo, než aby ležel na břiše jako padlý. Podřídil se okolnostem a zmlkl.

„Byl jsem, dušinko,“ začal muž, „u Pavla Ivanyče. Chystali jsme se hrát preferans, ale kch, kch, kch (rozkašlal se), záda… kch! Aby je… kch, kch, kch!“

A popustil uzdu svému kašli.

„Záda…“ vypravil ze sebe konečně se slzami v očích, „rozbolela mě záda… to ty zatracené hemoroidy! Nemohl jsem sedět ani stát… stát ani sedět! Achchch, kchkchck...“

Jako by novému záchvatu kašle bylo souzeno žít mnohem déle než jeho vlastníku. Stařec v přestávkách mezi kašlem ještě cosi huhlal, ale nebylo mu vůbec rozumět.

„Milý pane, posuňte se proboha o kousek dál!“ zašeptal nešťastný Ivan Andrejevič.

„Ale kam poroučíte? Není tu místo.“

„Uznejte, já nemůžu takhle… V takovéhle prekérní situaci jsem poprvé.“

„A já jsem zase poprvé v tak nepříjemném sousedství.“

„Ale to přece, mladý muži…“

„Mlčte!“

„Já že mám mlčet? Chováte se příliš nezdvořile, mladý muži… Jste ještě velmi mladý, nemýlím-li se… Jsem starší než vy.“

„Mlčte!“

„Milý pane! Zapomínáte se. Nevíte, s kým mluvíte!“

„S pánem, co leží pod postelí…“

„Ovšem mě sem přivedla náhoda… omyl, ale vás, jestli se nemýlím, amorálnost.“

„V tom se mýlíte.“

„Milý pane! Říkám vám, jsem starší než vy…“

„Pane! Jsme na jedné lodi. A nesahejte mi na obličej!“

„Milý pane! Nic nerozeznávám… Promiňte, ale není tu místo.“

„Proč jste tak tlustý?“

„Božínku! Ještě nikdy jsem se nedostal do takhle ponižující situace!“

„Ano, níž už ležet nemůžete.“

„Milý pane, milý pane! Já nevím, co jste zač, nechápu, jak se to všecko stalo, ale já jsem tady omylem! Nejsem ten, za koho mě máte…“

„Já bych si o vás nic špatného nemyslel, kdybyste se nestrkal. Mlčte přece!“

„Milý pane! Když se neposunete, dostanu infarkt. Budete mě mít na svědomí. Ujišťuju vás… Jsem počestný člověk, otec rodiny. Tahle situace je pro mě nesnesitelná!“

„Sám jste se do ní dostal. Posuňte se, prosím! Tady je vaše místo – dál to nejde!“

„Šlechetný mladý muži! Milý pane, vidím, že jsem se ve vás mýlil,“ přiznal Ivan Andrejevič v záchvatu vděčnosti za uvolněné místo a mnul si nateklé údy. „Chápu, že se tísníte, ale co dělat? Vidím, že o mně špatně smýšlíte. Když dovolíte, pokusím se napravit svou reputaci a prohlašuju, že jsem ten a ten a ujišťuju vás, že jsem sem přišel proti své vůli, ne jak vy si myslíte… Mám hrozný strach.“

„Budete už zticha? Pochopte, když nás uslyší, bude zle… Psst… On něco říká. Nejspíš už kašel pominul.“

„Tak tedy, dušinko,“ zasípěl stařec a plačtivě pokračoval: „Tak tedy, dušinko, kch, kch! Ach! To je hotové neštěstí. Fedosej Ivanovič povídá: ‚Měl byste zkusit čaj z řebříčku‘ – slyšíš, dušinko?“

„Slyším, příteli.“

„Zrovna tak to povídal: prý měl byste pít čaj z řebříčku. A já na to: ‚Přikládali mi pijavice.‘ A on: ‚Ne, Alexandře Demjanoviči, řebříček líp pomáhá uvolňovat, věřte mi…‘ Kch, kch! Panebože! Co myslíš, dušinko? Kch, kch! Ach, ty můj stvořiteli! Kch, kch!… Tak tedy raději řebříček, ne? Kch, kch, kch! Ach! Kch!“

„Myslím, že by to nebylo špatné zkusit,“ odpověděla žena.

„Ano, ano! Vy máte, povídá, zřejmě souchotiny, kch, kch! A já na to: To je podagra a podrážděný žaludek, kch, kch… A on: ,Třeba to jsou souchotiny.‘ Co myslíš, dušinko, jsou to souchotiny?“

„Proboha, co to říkáte?“

„Taktak, souchotiny! Ale ty by ses měla svléknout a jít spát, dušinko, kch, kch! Já mám dnes, kch, kch, rýmu.“

„Uf!“ ulevil si Ivan Andrejevič. „Posuňte se, kristepane!“

„Já se vám opravdu divím, co pořád vyvádíte. Neumíte ležet klidně…“

„Máte na mě pifku, mladý muži, a tak mě chcete popichovat. Já to poznám. Vy jste zřejmě milenec té dámy?“

„Mlčte!“

„Nebudu mlčet! Nenechám se od vás komandovat! Jste nejspíš milenec, viďte? Jestli na nás přijdou, já za nic nemůžu, nic nevím.“

„Jestli okamžitě nepřestanete,“ sykl mladý muž a zaskřípal zuby, „řeknu, že jste mě sem zatáhl. Řeknu, že jste můj strýc, který prohýřil veškeré svoje jmění. Pak si alespoň nebudou myslet, že jsem milenec té dámy.“

„Milý pane! Vy se mi vysmíváte! Ale i moje trpělivost má své meze!“

„Psst! Nebo vás donutím mlčet! Vy jste moje neštěstí! No řekněte, proč jste tady? Bez vás bych už tady nějak přečkal do rána a pak bych zmizel.“

„Ale já tady nemůžu ležet až do rána! Jsem rozumný člověk a mám samosebou styky… Co myslíte, bude tady spát?“

„Kdo?“

„Ale ten stařík…“

„Pochopitelně. Všichni muži nejsou jako vy. Spávají doma.“

„Milý pane, milý pane!“ vykřikl Ivan Andrejevič, strnulý leknutím. „Buďte ujištěn, že i já spávám doma, tohle je poprvé. Ale můj bože, vidím, že mě znáte. Jak se jmenujete, mladý muži? Okamžitě mi to řekněte, snažně vás prosím. Ptám se vás nezištně a přátelsky…“

„Poslyšte! Budu nucen použít násilí…“

„Když dovolíte, milý pane, vysvětlím vám celou tuhle ohavnou záležitost…“

„Nechci nic vědět, nechci slyšet žádné vaše výklady. Mlčte, nebo…“

„Ale já už to nevydržím…“

Pod postelí následoval lehký zápas a Ivan Andrejevič ztichl.

„Dušinko, tady si snad špitají kocouři…“

„Kocouři? Co si to vymýšlíte?“

Žena očividně nevěděla, o čem se má se svým mužem bavit. Byla tak překvapená, že se dosud nevzpamatovala. Trhla sebou a zbystřila sluch.

„Jací kocouři?“

„Prostě kocouři, dušinko. Tuhle přijdu domů a kocour Vaska sedí u mě v pracovně a špitá si. Já mu povídám: Copak, Vaseňko? A on znova: Ššššššš! A tak pořád kolem dokola. Myslím si, patroni svatí! Nenašeptává mi něco o smrti?“

„Dnes mluvíte samé hlouposti! Styďte se, prosím vás.“

„To nic, nezlob se, dušinko. Vidím, že je ti nepříjemné slyšet, že umřu. Nezlob se, říkám to jen tak. Měla by ses svléknout a lehnout si a já bych tady u tebe chvilku poseděl, než usneš.“

„Proboha, přestaňte! Později…“

„Tak už se nezlob, nezlob se… Ale vážně, tady jsou snad myši.“

„Hned kocouři, hned zase myši! Vážně, nevím, co to s vámi je.“

„Já jen… já… kch! Já jen kch, kch, kch! Můj ty bože! Kch!“

„Slyšíte? Vy se tady chrujete, že vás i on zaslechl,“ zašeptal mladý muž.

„Kdybyste věděl, jak mi je! Spustila se mi z nosu krev.“

„Tak ať, mlčte. Počkejte, až odejde.“

„Mladý muži, vžijte se do mé situace: vždyť já ani nevím, s kým tu ležím.“

„A pomohlo by vám snad, kdybyste to věděl? Já se taky nezajímám, jak vy se jmenujete. No tak mi to povězte…“

„Ne, k čemu to… Já bych vám jenom rád vysvětlil, jakým nedopatřením…“

„Psst… Zas už něco říká.“

„Vážně, dušinko, špitají si.“

„Ale ne, máte špatně zastrčenou vatu v uších.“

„Ach, když mluvíš o vatě… Víš, tady nahoře… kch, kch, kch! Nahoře, kch, kch, kch!“

„Nahoře!“ zašeptal mladý muž. „Ach, ksakru! A já myslel, že tohle je poslední patro. Copak to je první patro?“

„Mladý muži,“ zašeptal Ivan Andrejevič, který se vzpamatoval, „co to říkáte? Proboha, proč vás to zajímá? Já si taky myslel, že tohle je poslední patro. Prokrista, copak je tady ještě jedno patro?“

„Namouduši, něco tam šramotí,“ pronesl nakonec stařec a přestal kašlat…

„Psst! Slyšíte?“ zasyčel mladý muž a bolestně stiskl Ivanu Andrejeviči obě ruce.

„Milý pane, svíráte mi ruce jako v kleštích. Pusťte mě.“

„Psst…“

Následoval krátký zápas a pak znovu zavládlo mlčení.

„Tak tedy, potkal jsem jednu hezkou…“ začal stařec.

„Jak to, hezkou?“ přerušila ho žena.

„Tak tedy… říkal jsem ti, že jsem potkal na schodišti hezkou dámu, nebo jsem to zapomněl? Paměť už mi neslouží. Třezalku… kch!“

„Cože?“

„Měl bych pít čaj z třezalky – prý se to zlepší… kch, kch, kch… Zlepší!“

„To vy jste ho přerušil,“ procedil mladý muž a znovu zaskřípal zuby.

„Říkáš, že jsi dnes potkal jednu hezkou dámu?“ zeptala se žena.

„Prosím?“

„Potkal jsi jednu hezkou dámu.“

„Kdo ji potkal?“

„Ty přece…“

„Já? Kdy? Ano, safra…“

„Konečně! Taková mumie! No tak…“ zašeptal mladý muž a v duchu popoháněl zapomnětlivého staříka.

„Milý pane! Třesu se hrůzou. Božínku! Co to slyším? To je zrovna jako včera, určitě, jako včera!“

„Psst…“

„Ano, ano, ano! Už jsem si vzpomněl! Taková šibalka! Očka… Modrý klobouček…“

„Modrý klobouček? Ale ale!“

„To je ona! Má modrý klobouček. Můj ty bože…“ vykřikl Ivan Andrejevič.

„Ona? Která ona?“ zašpital mladý muž a znovu sevřel ruce svému společníkovi.

„Psst!“ napomenul ho Ivan Andrejevič. „On mluví…“

„Ach bože! Můj ty bože!“

„No ano, ale mimo jiné, která nemá modrý klobouček?“

„Taková šibalka!“ pokračoval stařec. „Chodívá sem k nějakým známým. Vždycky na mě dělá oči. A k těm známým chodívají další známí…“

„Fuj, to je nuda,“ přerušila ho dáma, „považ, o co se to zajímáš…“

„No dobrá, dobrá! Nezlob se…“ uklidňoval ji zpěvavě stařec. „Když si to nepřeješ, nebudu mluvit. Dneska nějak nemáš náladu…“

„Jak vy jste se sem dostal?“ začal mladý muž.

„No vida! Teď vás to zajímá, a předtím jste nechtěl nic slyšet!“

„Mně je to přece jedno! Jak račte, klidně si mlčte! Čert aby to, taková historie!“

„Mladý muži, nezlobte se. Nevím, co mluvím, to já jen tak. Chtěl jsem pouze říct, že v tom něco bude, a vy jste možná do toho zapletený… Ale kdo jste? Vidím, že vás neznám: ale kdo jste, ptám se vás? Panebože! Nevím, co mluvím!“

„Podívejme!“ přerušil ho mladý muž, jako by o čemsi uvažoval.

„Já vám všecko řeknu, všecko. Vy si třeba myslíte, že ne, že se na vás zlobím, ale omyl! Tady je moje ruka. Jsem skleslý, nic víc. Ale proboha vás prosím, vypovězte mi všecko od začátku: jak jste se sem dostal? Jak se to stalo? Co se týká mě, nezlobím se na vás, namouduši, ne, tady je moje ruka. Je tu všude samý prach, zaprášil jsem se, ale to nic neubírá na vznešenosti citů.“

„Běžte s tou vaší rukou! Člověk se tady nemůže hnout, a on dotírá s rukou!“

„Milý pane! Vy se mnou jednáte, jako bych byl, s dovolením, nějaká stará bačkora,“ procedil Ivan Andrejevič a v jeho hlase se ozvalo zaúpění. „Chovejte se ke mně trochu uctivěji, alespoň trochu, a já vám všecko vypovím! Mohli bychom se spřátelit, dokonce jsem ochoten pozvat vás na oběd. Ale takhle nemůžeme dál ležet, to říkám otevřeně. Mýlíte se, mladý muži… Vy nevíte…“

„Kdypak ji asi potkal?“ blekotal mladý muž, zřejmě krajně rozrušený. „Možná že na mě čeká… Musím odsud!“

„Že čeká? O kom to mluvíte, mladý muži? Myslíte si, že tam nahoře… Panebože! Panebože! Za co mě pánbůh takhle trestá?“

A na znamení zoufalství se pokusil otočit na záda.

„K čemu potřebujete znát její jméno? Čert aby to… Ať to byla ona nebo nebyla – já vylezu!“

„Milý pane, co vás to napadá? Co já si počnu?“ zašeptal Ivan Andrejevič a v záchvatu zoufalství chytil svého souseda za šos fraku.

„Co je mi do toho? Zůstaňte si tu sám. Když nechcete vylézt, řeknu, že jste můj strýc, který prohýřil veškeré svoje jmění, aby si stařík nemyslel, že jsem milenec jeho ženy.“

„Jenomže to není možné, mladý muži. To nevypadá pravděpodobně, že jsem váš strýc. Nikdo vám neuvěří. Ani malé dítě,“ šeptal zoufale Ivan Andrejevič.

„Tak nežvaňte a ležte si tu jako kláda! Prosím, přenocujte tady a zítra už nějak vylezete. Nikdo si vás nevšimne – nikoho nenapadne, že když vylezl jeden, zůstal tam ještě další. Aby tam tak seděl celý tucet! Ostatně, vy sám vydáte za tucet. Posuňte se, a já vylezu!“

„Popichujete mě, mladý muži… A co když se rozkašlu? Je zapotřebí počítat se vším!“

„Psst!“

„Co je to? Jako bych zase slyšel nahoře hluk,“ pronesl stařec, který si mezitím stačil zdřímnout.

„Nahoře?“

„Slyšíte, mladý muži? Já vylezu.“

„No slyším!“

„Můj ty bože! Já vylezu.“

„Ale já ne! Mně je všecko fuk! Když už se to takhle zamotalo, všecko je fuk! A víte, co si myslím? Podezřívám vás, že jste paroháč, abyste věděl!“

„Bože, takový cynismus! Tohle že si myslíte? Ale proč paroháč? Nejsem ženatý.“

„Jak to, že ne? Tůhle!“

„Co když jsem milenec?“

„Pěkný milenec!“

„Milý pane, milý pane… No dobrá, já vám všecko vypovím. Chápejte moje zoufalství. To není můj případ, já nejsem ženatý. Jsem svobodný jako vy. Jde o mého přítele, kamaráda z dětství… Já jsem milenec… On mi povídá: ,Já jsem nešťastný, piju kalich, podezřívám svou ženu.‘ Poslyš, já na to, z čeho ji vlastně podezříváš? Ale vy mě neposloucháte… Poslouchejte, prosím! Žárlivost je směšná, vyčítám mu, žárlivost je lidská slabost! ‚Ne,‘ odpovídá, ‚jsem nešťastný člověk! Já tento… kalich… totiž podezřívám…‘ Ty jsi můj přítel, pokračuju, kamarád z dětství. Společně jsme trhali květy rozkoše a utápěli se v hlubinách slasti… Kristepane, já nevím, co mluvím. Vy se pořád smějete, mladý muži. Já se z vás zblázním.“

„Vy už jste blázen!“

„Tak tak, tušil jsem, že to řeknete… Jen se smějte, smějte, mladý muži! Taky jsem byl svého času v plné síle a sváděl jsem ženy! Ach! Cítím, že dostanu zápal mozkových blan!“

„Co je to, dušinko? Jako by někdo kýchl!“ zazpíval stařec. „To ty, dušinko?“

„Ach, panebože!“ vyjekla žena.

„Psst!“ ozvalo se pod postelí.

„To nejspíš klepou nahoře,“ poznamenala žena polekaně, protože se pod postelí skutečně ozval hluk.

„Ano, nahoře!“ přitakal muž. „Říkal jsem ti, že jsem potkal… hejska – kch, kch! Hejska s knírky – kch, kch! Panebože, moje záda! Potkal jsem nějakého hejska s knírky.“

„S knírky! Božínku, to jste byl určitě vy,“ zašeptal Ivan Andrejevič.

„Ty můj Stvořiteli, vy jste ale! Vždyť já jsem tady, ležím tu společně s vámi! Jak by mě mohl potkat? A nesahejte mi na obličej!“

„Bože, já snad omdlím.“

Mezitím se skutečně nahoře ozval hluk.

„Co by to mohlo být?“ zašeptal mladý muž.

„Milý pane! Mám strach, to je hrůza! Pomozte mi.“

„Psst!“

„Opravdu, dušinko. Dělají tam randál. A ještě k tomu nad tvou ložnicí. Neměli bychom tam poslat služebnou, aby se zeptala, co to znamená?“

„No ne! Ty máš nápady!“

„Dobrá, už nebudu. Vážně, jsi dneska nějaká rozzlobená.“

„Panebože! Měl byste jít spát.“

„Ty mě vůbec nemáš ráda, Lízo.“

„Ale mám. Jenom jsem hrozně unavená.“

„No dobrá, dobrá. Já už jdu.“

„Ach ne, ne! Neodcházejte!“ vykřikla žena. „Nebo ano, jen běžte, běžte!“

„Co je s tebou, vážně… Hned odejděte, hned neodcházejte… Kch, kch, kch! U holčičky Panafidinových… kch! Viděl jsem u té holčičky panenku z Norimberku, kch, kch…“

„Teď mluvíte o panenkách!“

„Hezká panenka, kch, kch, hezká, kch, kch!“

„Loučí se,“ zašeptal mladý muž, „a odchází. A my taky odejdeme. Slyšíte? Radujte se přece!“

„Dej bůh! Dejž to pánbůh!“

„To byla lekce… pro vás…“

„Jaká lekce, mladý muži? Já cítím… Ale vy jste ještě mladý a nemůžete mi dávat lekce.“

„A přesto můžu… Poslouchejte.“

„Božínku, chce se mi kýchnout!“

„Psst! Jen se opovažte…“

„Ale co mám dělat? Tady to páchne myšinou. Já to nevydržím… Vyndejte mi z kapsy kapesník, proboha vás prosím: nemůžu se ani hnout… Ach, bože, bože! Za co mě takhle trestáš?“

„Tumáte kapesník! Hned vám řeknu, za co. Jste žárlivec. Bezdůvodně běháte jako splašený, vtíráte se do cizích bytů, provádíte nepřístojnosti…“

„Žádné nepřístojnosti jsem neprováděl, mladý muži.“

„Mlčte!“

„Vy mně nemůžete kázat morálku, mladý muži, já jsem morálnější než vy…“

„Mlčte!“

„Ach, můj ty bože! Můj ty bože!“

„Provádíte nepřístojnosti, děsíte mladou dámu, která strachem neví, co si počít, a možná se z toho roznemůže. Rušíte úctyhodného starce, kterého trápí hemoroidy a potřebuje především klid – a proč to všechno? Protože jste si vymyslel nějakou hloupost a teď s tím běháte po všech koutech? Chápete, v jak hanebné situaci jste se ocitl? Chápete?“

„Dobrá, milý pane! Cítím to, ale vy nemáte právo…“

Mlčte! Jaképak právo? Chápete, že tohle může skončit tragicky? Chápete, že stařík, který miluje svou ženu, se může pominout, až uvidí, jak vylézáte zpod postele? Ale ne, vy nedokážete způsobit tragédii! Myslím, že každý, kdo vás uvidí, jak vylézáte, se rozesměje. Přál bych si vás vidět při svíčkách: zřejmě jste náramně směšný!“

„A co vy? V tom případě jste taky směšný! Já bych vás taky chtěl vidět!“

„Ani nápad!“

„Vy máte na čele vypálený cejch amorálnosti, mladý muži!“

„Mluvíte o amorálnosti… Ale jak víte, proč jsem tady? Omylem – spletl jsem si patro. Čert ví, proč mě pustili dovnitř! Nejspíš ta dáma někoho doopravdy čekala (přirozeně ne vás). Schoval jsem se pod postel, sotva jsem zaslechl vaše kroky, a uviděl jsem, jak se ta dáma vylekala. Navíc byla tma. Ale proč bych se vám omlouval? Vy sám jste komický žárlivý stařík. Proč myslíte, že nevylézám? Snad proto, že se bojím? Ne, pane, už dávno bych vylezl, ale jen ze soucitu k vám tady setrvávám. Co si beze mě počnete? Budete před nimi stát jako pařez a nebudete vědět, kudy kam…“

„Proč jako pařez? Proč právě pařez? Nemohl jste si vymyslet lepší přirovnání, mladý muži? Proč bych nevěděl, kudy kam? Omyl, já budu vědět, kudy kam.“

„Panebože, ten čokl ale štěká!“

„Psst! Ach, ano… Opravdu… To proto, že pořád žvaníte. Vidíte, probudil jste ho. Teď jsme v pěkné bryndě.“

Skutečně, psík domácí paní, který po celou dobu spal na polštáři v rohu pokoje, se probudil, ucítil vetřelce a se štěkotem se vrhl pod postel.

„Můj bože! Takový hloupý čokl!“ zašeptal Ivan Andrejevič. „Oba nás prozradí. Všecko odhalí. To je trest!“

„No ano: vy se tak klepete strachy, že se to může stát.“

„Ami, Ami, ke mně!“ zvolala domácí paní. „Ici, ici!“ Jenže psík neposlechl a zaútočil rovnou na Ivana Andrejeviče.

„Copak je to, dušinko, že Amiška pořád štěká?“ pronesl stařec. „Nejspíš tam jsou myši nebo kocour Vaska. Slyším, jak kýchá, pořád kýchá… Má rýmu.“

„Ležte tiše!“ šeptl mladý muž, „neobracejte se! Třeba přestane.“

„Milý pane, milý pane! Pusťte mě! Proč mě držíte za ruce?“

„Psst! Mlčte!“

„Považte, mladý muži! On mě kouše do nosu! Chcete, abych přišel o svůj nos?“

Následoval zápas a Ivan Andrejevič se osvobodil ze sevření. Psík zuřivě štěkal, ale naráz ztichl a zakňučel.

„Ach!“ vyjekla dáma.

„Vy netvore! Co to děláte?“ zašeptal mladý muž. „Oba nás takhle zničíte! Proč jste ho chytil? Proboha, on ho škrtí! Neškrťte ho! Pusťte ho, vy netvore! Vy neznáte ženské srdce! Jestli toho psa uškrtíte, ona nás oba prozradí.“

Ale Ivan Andrejevič už neposlouchal. Podařilo se mu psa chytit a hnán pudem sebezáchovy, stiskl mu krk. Psík vyjekl a bylo po něm.

„Jsme ztraceni!“ špitl mladý muž.

„Amiško! Amiško!“ vykřikla dáma. „Božínku, co provádějí s mou Amiškou? Amiško! Amiško! Ici! Ach, ti netvoři! Barbaři! Bože, mně je zle!“

„Co je? Co je?“ vykřikl stařík a vyskočil z křesla. „Co je ti, duše moje? Amiško, sem! Amiško, Amiško, Amiško!“ vykřikoval, luskal prsty, pomlaskával a vyvolával Amišku zpod postele. „Amiško! Ici! Ici! Není možné, že by ji Vaska sežral? Je zapotřebí Vasku vyplatit, drahá přítelkyně. Už celý měsíc ho, darebu, nevyplatili. Co myslíš? Zítra se poradím s Praskovjou Zacharovnou. Ale panebože, co je ti, přítelkyně moje? Jsi tak bledá, och, och! Lidičky! Lidičky!“

A začal pobíhat po pokoji.

„Zločinci! Vyvrhelové!“ ječela dáma a sklesla na pohovku.

„Kdo? Kdo? Kdo je to?“ křičel stařec.

„Tam jsou lidi! Cizí lidi! Tam, pod postelí! Ach, bože! Amiško! Amiško! Co ti to udělali?“

„Bože můj, Stvořiteli! Cizí lidi, říkáš? Amiško… Ne, sem, sem, lidičky! Kdo je tam? Kdo je tam?“ vykřikl stařec, popadl svíčku a sehnul se pod postel. „Kdo je to? Lidičky, lidičky!“

Ivan Andrejevič ležel ani živý, ani mrtvý vedle bezduchého Amiščina tělíčka. Mladý muž číhal na každý starcův pohyb. Stařec obešel postel a začal pátrat z druhé strany, od stěny. V tom okamžiku mladý muž vylezl a dal se na útěk, zatímco stařec hledal nevítané hosty na opačné straně manželské postele.

„Božínku!“ zašeptala dáma a zahleděla se na mladého muže. „Kdo jste? A já myslela…“

„Ten netvor tam zůstal,“ zasípal mladý muž. „To on zavinil Amiščinu smrt!“

„Ach!“ vykřikla dáma.

Ale mladý muž mezitím zmizel.

„Jé, tady někdo je. Tady je něčí bota!“ zvolal stařec a chytil Ivana Andrejeviče za nohu.

„Vrahu! Vrahu!“ křičela dáma. „Ach, Ami! Amiško!“

„Vylezte, vylezte!“ křičel stařec a oběma nohama dupal do koberce, „vylezte, kdo jste? Mluvte! Bože! To je divný člověk!“

„To jsou lupiči!“

„Proboha!“ křičel Ivan Andrejevič a vylézal zpod postele, „proboha, Vaše Excelence, nevolejte lidi! Ne, prosím, Vaše Excelence! To je naprosto zbytečné. Nesmíte mě vyhodit! Já nejsem ten, za koho mě máte! Já se do ničeho nepletu… Došlo k omylu, Vaše Excelence! Hned vám to vysvětlím,“ pokračoval Ivan Andrejevič, vzlykal a poplakával. „To všechno žena, totiž ne moje, ale cizí žena – já sám nejsem ženatý, já jen tak… To můj přítel a kamarád z dětství…“

„Jaký kamarád z dětství?“ hulákal stařec a dupal nohama, „vy jste zloděj a přišel jste nás okrást… a ne žádný kamarád z dětství…“

„Ne, nejsem zloděj, Vaše Excelence, jsem doopravdy kamarád z dětství… jenomže jsem se spletl, spletl jsem si dveře.“

„Vidím, pane, z jakých dveří jste vylezl.“

„Nejsem ten, za koho mě máte, Vaše Excelence. Mýlíte se. Krutě se mýlíte, Vaše Excelence. Jen se na mě podívejte a podle jistých znaků a příznaků poznáte, že nemohu být zloděj. Vaše Excelence! Vaše Excelence!“ křičel Ivan Andrejevič, lomil rukama a obracel se k mladé dámě. „Pochopte mě, milostivá… To já jsem zaškrtil Amišku… Ale nejsem vinen… Namouduši, nejsem vinen… To zavinila žena. Já jsem nešťastný člověk, piju z kalichu!“

„Uznejte, co já s tím mám společného, že pijete z kalichu? Možná jste vypil nejednu číši. Soudě podle vaší situace, je to zřejmé. Ale jak jste se sem dostal, pane?“ křičel stařec a třásl se rozčilením. Podle jistých znaků a příznaků se skutečně přesvědčil, že Ivan Andrejevič nemůže být zloděj. „Ptám se vás: jak jste se sem dostal? Jste jako lupič…“

„Nejsem žádný lupič, Vaše Excelence. Spletl jsem si dveře. Vážně, nejsem lupič! A to všecko proto, že jsem žárlivý. Všecko vám vypovím, Vaše Excelence, upřímně jako vlastnímu otci. Vzhledem k vašemu věku vás mohu pokládat za otce.“

„Jak to, k mému věku?“

„Vaše Excelence! Snad jsem vás urazil… Opravdu, taková mladá dáma… a vy, ve vašem věku… Je příjemné vidět vás, Vaše Excelence, jak… Je příjemné vidět takové manželství… v rozkvětu let… Jenom nikoho nevolejte… proboha! Oni by se smáli… já je znám… Totiž, tím nechci říct, že bych znal jenom sluhy – já sám mám taky sluhy, Vaše Excelence, a všichni se smějí… oslové! Vaše Jasnosti… Zdá se, že mluvím s knížetem… jestli se nemýlím…“

„Omyl, já jsem sám pro sebe, milý pane… Prosím, nechtějte si mě získat tou Jasností… Jak jste se sem dostal? Jak, řekněte!“

„Vaše Jasnosti, totiž Vaše Excelence… promiňte, myslel jsem, že mluvím s Jeho Jasností. Přehlédl jsem se… zmýlil jsem se – to se stává. Jste tak strašně podobný knížeti Korotkouchovovi, kterého jsem měl tu čest poznat u jednoho známého, pana Puzyrjova… Jak vidíte, taky znám knížata, potkal jsem knížete u svého známého: nesmíte mě považovat za nějakého lotra. Nejsem žádný zloděj. Nevolejte sem služebnictvo, Vaše Excelence. Když je zavoláte, co z toho vzejde?“

„Ale jak jste se sem dostal?“ vykřikla dáma. „Kdo jste?“

„Správně, kdo jste?“ přidal se stařec. „Já myslel, dušinko, že pod postelí je kocour a kýchá. A on je to tenhle… Ach, ty nemravo! Kdo jste? Mluvte přece!“

A znovu zadupal.

„Nemohu mluvit, Vaše Excelence… Čekám, až skončíte… Chápu vaše vtipné narážky. Pokud jde o mě, to je směšná historie, Vaše Excelence. Všecko vám vypovím. A možná že se to samosebou vysvětlí, totiž chci říct tohle: nevolejte sem lidi, Vaše Excelence! Jednejte šlechetně… Nevadí, že jsem u vás pobyl nějakou dobu pod postelí… tím jsem neztratil na vážnosti. Je to ta nejsměšnější historka, jakou si dovedete představit, Vaše Excelence!“ zvolal Ivan Andrejevič a s úpěnlivě prosebným výrazem vzhlédl na dámu, „zejména vy, Vaše Excelence, se budete smát! Vidíte na scéně žárlivého manžela. Sledujte, sám se ponižuju, zcela dobrovolně. Ovšem, uškrtil jsem Amišku, ale… Můj ty bože, já nevím, co mluvím!“

„Ale řekněte, jak jste se sem dostal?“

„Využil jsem temné noci, Vaše Excelence, využil jsem tmy… Odpusťte! Odpusťte mi, Vaše Excelence! Poníženě prosím za odpuštění! Jsem jenom oklamaný manžel, nic víc! Nemyslete si, Vaše Excelence, že jsem nějaký milenec! Nejsem žádný milenec! Vaše choť je, troufám si to říct, nesmírně ušlechtilá, čistá a nevinná!“

„Co? Cože? Co se opovažujete?“ vyštěkl stařec a znovu zadupal. „Zbláznil jste se či co? Jak se opovažujete mluvit o mé ženě?“

„Tenhle zločinec a vrah zabil Amišku!“ křičela dáma a rozplakala se. „A on se ještě opovažuje…“

„Vaše Excelence, Vaše Excelence! Já jenom tak plácám!“ volal zaskočený Ivan Andrejevič. „Já jen tak žvaním, nic víc! Myslete si, že nejsem při smyslech… Na mou čest přísahám, že mi prokážete velkou poctu. Podal bych vám ruku, ale neodvažuju se… Nebyl jsem sám, já jsem strýc… totiž chci říct, že mě nemůžete považovat za milence… Bože! Zas už se pletu… Neurazte se, Vaše Excelence,“ úpěl a hleděl na staříkovu ženu, „vy jste dáma a chápete, co je to láska… Je to křehký cit… Ale co to? Zas už se zaplétám… Totiž, chci říct, že jsem dědek, totiž starší člověk, dědek ne, a tudíž nemohu být vaším milencem, milenec je Richardson, totiž Lovelace… Zapletl jsem se. Ale vidíte, Vaše Excelence, že jsem vzdělaný člověk a znám literaturu. Vy se smějete, Vaše Excelence. Jsem hrozně rád, že jsem vyvolal váš smích. Jsem hrozně rád, Vaše Excelence!“

„Můj ty bože! To je ale komický člověk!“ volala dáma a smála se na celé kolo.

„Ano, jak je směšný a jak je zmazaný,“ spustil stařec, šťastný, že se žena rozesmála. „Dušinko, on nemůže být zloděj. Ale jak se sem dostal?“

„To je podivné! Opravdu podivné, Vaše Excelence. To je celý román! Jak? V temné noci, v hlavním městě, muž pod postelí? To je směšné, podivné! Skoro jako Rinaldo Rinaldini. Ale to nic, Vaše Excelence, já vám všecko vypovím… A vám, milostivá paní, seženu nového mopslíka… Skvělý kousek! Má dlouhou srst a krátké nožky, neudělá ani dva kroky: rozběhne se a hned se zamotá do vlastní srsti a upadne. Je zapotřebí ho krmit výhradně cukrem. Já vám ho přinesu, Vaše Excelence, určitě vám ho přinesu.“

„Chachachacha!“ Dáma se prohýbala na pohovce smíchy. „Můj bože, já snad dostanu hysterický záchvat! Ach, to je směšný člověk!“

„Ano, ano! Chachacha! Kchikchikchi! Směšný a zmazaný, kchi­kchi­kchi!“

„Vaše Excelence, Vaše Excelence, teď jsem dokonale šťastný! Nabídl bych vám svou ruku, ale netroufám si. Cítím, že jsem se mýlil, ale teď se mi otevřely oči. Věřím, že moje žena je čistá a nevinná! Zbytečně jsem ji podezříval.“

„Žena, jeho žena!“ volala dáma a slzela smíchy.

„On je ženatý! Do-o-pravdy? To bych si nikdy nepomyslel!“ přidal se stařík.

„Vaše Excelence, moje žena, ano, ta za všecko může, totiž ne, já za všecko můžu. Podezříval jsem ji, věděl jsem, že tady nahoře má dojít ke schůzce, ano, nahoře. Zachytil jsem psaníčko, spletl jsem si patro a ležel jsem tady nějakou dobu pod postelí…“

„Checheche!“

„Chachacha!“

„Chachacha!“ rozesmál se nakonec i Ivan Andrejevič. „Ach, já jsem tolik šťastný! Je tak příjemné vidět, že se všichni shodujeme a jsme šťastní! A moje žena je naprosto nevinná! Jsem o tom téměř přesvědčen. Nemám pravdu, Vaše Excelence?“

„Chachacha! Kchikchikchi! Víš, kdo to je, dušinko?“ pronesl nakonec stařec, když se dost nasmál.

„Kdo? Chichichi! Kdo?“

„To je ta hezoučká dáma, co dělá oči, a ten hejsek. Je to ona! Vsadím se, že je to jeho žena!“

„Ne, Vaše Excelence. Myslím, že to není ona. Jsem o tom přesvědčen.“

„Můj ty bože! Vy tady ztrácíte čas!“ vykřikla dáma a přestala se smát. „Běžte, běžte nahoru. Třeba je ještě zastihnete…“

„Ano, správně, Vaše Excelence, já letím. Ale nikoho tam nezastihnu, Vaše Excelence. To není ona, to už vím předem. Ona je teď doma! To všecko já… Jsem žárlivec a basta! Co myslíte, přistihnu je tam, Vaše Excelence?“

„Chachacha!“

„Chichichi! Kchi kchi!“

„Jen běžte, běžte! A až půjdete zpátky, stavte se a řekněte nám, jak to dopadlo,“ křičela dáma. „Nebo ne, raději přijďte zítra ráno a přiveďte svou ženu. Chci se s ní seznámit.“

„Sbohem, Vaše Excelence, sbohem! Určitě ji přivedu. Těšilo mě. Jsem šťastný. Jsem tak rád, že to takhle nečekaně skončilo a všecko se obrátilo k dobrému.“

„A mopslíka! Nezapomeňte přivést mopslíka: především mopslíka!“

„Přivedu, Vaše Excelence, zaručeně přivedu,“ ujišťoval Ivan Andrejevič a znovu se vrátil, i když se předtím už rozloučil a vyšel ven. „Zaručeně ho přivedu. Takový roztomilý! Jako by ho cukrář vyrobil z cukrkandlu. Ujde pár kroků, zamotá se do vlastní srsti a upadne. To je, co? Povídám ženě, copak to, dušinko, že pořád padá? Je maličký, odpovídá. Jako z cukrkandlu, Vaše Excelence, namouduši, jako z cukrkandlu! Sbohem, velice mě těšilo, velice!“

Ivan Andrejevič se odporoučel a odešel.

„Hej, vy! Vážený! Počkat, vraťte se!“ vykřikl stařík za odcházejícím.

Ivan Andrejevič se potřetí vrátil.

„Víte, ne a ne najít kocoura Vasku. Nepotkal jste ho někde tam pod postelí?“

„Ne, prosím, nepotkal, Vaše Excelence. Mimochodem, velice mě těšilo. A budu si pokládat za čest…“

„Kocour má rýmu a pořád kýchá! Potřebuje vyprášit kožich!“

„Ovšem, Vaše Excelence. Výchovné tresty jsou pro domácí zvířata nezbytné.“

„Cože?“

„Povídám, výchovné tresty jsou nezbytné, Vaše Excelence. Jen tak se domácí zvířata naučí poslouchat.“

„A ták! No tak tedy sbohem, sbohem. Chtěl jsem jen tento…“

Sotva Ivan Andrejevič vyšel na ulici, zastavil se a setrval v téhle poloze, jako by očekával, že ho klepne mrtvice. Sundal klobouk, setřel si z čela ledový pot, přivřel oči, chvilku přemýšlel a pak se vydal domů.

Jaké bylo jeho překvapení, když se dozvěděl, že Glafira Petrovna se už dávno vrátila z divadla, rozbolely ji zuby, poslala pro doktora a pro pijavky a teď leží v posteli a čeká na něj.

Uhodil se do čela a pak poručil, aby mu přinesli všecko potřebné k mytí. Umyl se a upravil a nakonec se odhodlal vejít do ložnice své ženy.

„Kde chodíte? Jen se na sebe podívejte, jak vypadáte. Jste bledý jako smrt! Kde jste byl? Považte, milý pane: žena vám umírá a vás nemůžou sehnat po celém městě! Kde jste byl? Nelovil jste mě náhodou, nechtěl jste mi překazit schůzku, kterou jsem komusi určila? Styďte se, pane, vy jste mi ale manžel! Brzy si na vás budou ukazovat prstem.“

„Dušinko!“ hlesl Ivan Andrejevič.

Ale náhle upadl do takových rozpaků, že mu nezbývalo, než aby sáhl do kapsy pro kapesník a přerušil tak svou řeč – nedostávalo se mu totiž slov ani myšlenek, natož duchaplnosti… Jaké bylo jeho překvapení, jak se zhrozil a užasl, když současně s kapesníkem vypadla z kapsy nebožka Amiška? Ani nepozoroval, jak v záchvatu zoufalství, kdy byl nucen vylézt zpod postele, v nevýslovném strachu strčil Amišku do kapsy s mlhavou nadějí, že zamete stopy, ukryje usvědčující důkaz svého zločinu, a tak se vyhne zaslouženému trestu.

„Co je to?“ vykřikla žena. „Mrtvý psík? Bože! Kde jste to… Co jste to… Kde jste byl? Mluvte přece! Kde jste byl?“

„Dušinko!“ odpověděl Ivan Andrejevič, víc mrtvý než živý, strnulejší než Amiška. „Dušinko…“

Teď našeho hrdinu opustíme až do příště, protože tady začíná zcela nové, zvláštní dobrodružství. Jednou vám, panstvo, všecko dopovím o útrapách a pronásledování osudu. Ale uznejte, že žárlivost je neodpustitelná vášeň, ba co víc – hotové neštěstí!
