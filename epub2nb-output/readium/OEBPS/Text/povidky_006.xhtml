<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>povidky-3</title>
		<link href="../Styles/povidky_idstyles.css" rel="stylesheet" type="text/css"/>
	</head>
	<body id="povidky" xml:lang="cs-CZ">
		<div>
			<p id="toc_marker-1-1" class="MLP-uroven2-kapitola">Č<a id="x.8326"></a>ÁST PRVNÍ</p>
			<p id="toc_marker-1-1-1" class="MLP-uroven3-nadpis para-style-override-2">1</p>
			<p class="MLP-text-bez1radku"><a id="x.8329"></a>Ordynov se konečně rozhodl, že se přestěhuje. Jeho bytná, chudá letitá vdova po úředníkovi, u&#160;které bydlel v&#160;podnájmu, z&#160;nepředvídaných důvodů odjela z&#160;Petrohradu kamsi do zapadlého venkovského kouta k&#160;příbuzným a&#160;ani nečekala na prvního, kdy končil pronájem. Mladý muž trávil poslední dny před stěhováním, s&#160;lítostí myslel na svůj dosavadní koutek a&#160;litoval, že ho musí opustit: byl chudý a&#160;bydlení drahé. Hned příští den po odjezdu bytné si nasadil čepici a&#160;vydal se na pouť petrohradskými uličkami, prohlížel všecky vývěsky připíchnuté na vratech a&#160;vybíral si ze zčernalých zalidněných domů solidnější, kde by se dal najít u&#160;nějakých chudých nájemníků požadovaný útulek.</p>
			<p class="MLP-text">Pátral už dlouho a&#160;usilovně, ale brzy ho ovládly skoro neznámé pocity. Zprvu roztržitě a&#160;letmo, později pozorně a&#160;nakonec zvědavě se rozhlížel kolem. Dav, pouliční život, ruch, shon, nové předměty, nová situace, všecek ten všední život a&#160;každodenní starosti už dávno omrzely činorodého, věčně zaměstnaného Petrohraďana, který horlivě, ale po celý život neúspěšně shání prostředky, aby se mohl usadit a&#160;tiše sedět kdesi v&#160;tichém teplém hnízdě, vydobytém prací, potem a&#160;různými jinými způsoby. Všecka ta banální próza a&#160;nuda v&#160;Ordynovovi naopak probudila pocit skryté radosti. Bledé tváře mu zrůžověly, oči se zaleskly zdánlivě novou nadějí, dychtivě, zhluboka vdechoval chladný svěží vzduch a&#160;bylo mu najednou nezvykle lehce.</p>
			<p class="MLP-text">Odjakživa žil nenápadně a&#160;zcela osaměle. Před třemi lety, kdy získal akademický titul a&#160;stal se poměrně svobodný, zašel k&#160;jednomu starci, kterého dosud znal jen z&#160;doslechu, a&#160;dlouho čekal, až se olivrejovaný komorník uvolil podruhé ho ohlásit. Nakonec vstoupil do vysokého, tmavého, prázdného, krajně nudného salonu, jaké bývají ve starobylých rodinných panských domech, které přežily svou dobu, a&#160;zahlédl starce, ověšeného řády a&#160;ozdobeného šedinami, otcova přítele, kolegu a&#160;svého poručníka. Stařec mu vtiskl do ruky nějaké peníze. Jak se ukázalo, byl to nepatrný obnos, pozůstatek dědictví po pradědovi, prodaného v&#160;dražbě. Ordynov lhostejně přijal peníze, úklonou se navždycky rozloučil se svým poručníkem a&#160;vyšel na ulici. Byl podzimní, studený, pochmurný večer. Mladík upadl do zádumčivosti a&#160;srdce mu sevřel jakýsi podvědomý smutek. Oči mu jen hořely a&#160;celý se chvěl&#160;– střídavě ho spalovala horečka a&#160;roztřásala zimnice. Cestou si spočítal, že se svými finančními prostředky může dva, tři a&#160;možná i&#160;čtyři roky vyjít, jestliže se hodně uskrovní. Smrklo se a&#160;poprchávalo. Najal si první pokoj, který se mu naskytl, a&#160;za hodinu se přestěhoval. Jako by se zavřel do kláštera, odřekl se světa. Za dva roky se z&#160;něho stal dokonalý podivín.</p>
			<p class="MLP-text">Zpodivínštěl, ale sám to nepozoroval. Prozatím ho ani ve snu nenapadlo, že existuje jiný život, hlučný, bouřlivý, vzrušující, věčně proměnlivý, věčně lákavý a&#160;že mu dřív či později neunikne. Slýchal o&#160;něm, ale neznal ho a&#160;nehledal. Od dětství se jeho život lišil od jiných a&#160;nyní se ta odlišnost projevila. Stravovala ho ta nejsilnější, nejnenasytnější vášeň, která celý život člověka vysává a&#160;nedovoluje takovým, jako je on, věnovat se nějaké praktické činnosti. Tou vášní byla věda. Ujídala mu mládí, pozvolna omamným jedem otravovala noční klid, připravovala ho o&#160;zdravou stravu a&#160;svěží vzduch; toho se nikdy nedostávalo v&#160;jeho špatně větraném kamrlíku, ale on v&#160;zajetí své vášně nic z&#160;toho nevnímal. Byl mladý a&#160;prozatím nic víc nežádal. Ta vášeň zavinila, že byl nezpůsobilý pro praktický život jako nemluvně a&#160;nedokázal donutit jiné dobré lidi, aby se v&#160;případě potřeby uskrovnili, a&#160;vydobýt si mezi nimi alespoň kousek místa. Věda byla pro ty, kdo v&#160;tom uměli chodit, cenný kapitál, zatímco jeho vášeň byla zbraň namířená proti němu.</p>
			<p class="MLP-text">Spíš touha než logické důvody ho vedla ke studiu a&#160;vědění. Obdobně chápal každou jinou, dokonce i&#160;tu nejbezvýznamnější činnost, která ho dosud zaměstnávala. Už od dětství byl známý jako samotář a&#160;vůbec se nepodobal svým vrstevníkům. Rodiče nepoznal: pro svou zvláštní samotářskou povahu snášel lecjakou hrubost a&#160;bezohlednost a&#160;postupně se z&#160;něho stal opravdický samotář a&#160;kakabus k&#160;pohledání. Jeho osamělé aktivity postrádaly dokonce i&#160;teď řád a&#160;systém; nešlo o&#160;nic jiného než o&#160;první vzplanutí, žár, nadšení umělce. Sám si vytvořil systém, který se léty přežil, a&#160;v&#160;jeho nitru se pozvolna rodil dosud nejasný, neurčitý, ale kouzelně radostný obraz myšlenky, vtělené do nové jasné formy, a&#160;ta si bolestně razila cestu z&#160;jeho duše. Doposud nesměle pociťoval její originalitu, pravdivost a&#160;svébytnost, tvůrčí schopnost se v&#160;něm formovala a&#160;sílila, ale tvůrčí akt byl ještě možná na hony vzdálený a&#160;třeba i&#160;neuskutečnitelný.</p>
			<p class="MLP-text">Teď chodil ulicemi jako cizinec, jako poustevník, který náhle vyjde ze své tiché pustiny a&#160;zavítá do hlučného rušného města. Všecko mu připadalo nové a&#160;zvláštní. Jenomže byl natolik vzdálen zdejšímu světu, který kypěl a&#160;hřmotil kolem, že ho dokonce ani nenapadlo, aby se svému novému pocitu podivil, naopak se v&#160;něm rodila jakási opojná radost, jakou prožívá hladový, kterému po dlouhém půstu dají najíst a&#160;napít, ačkoliv tak bezvýznamná událost, jako je stěhování do nového bytu, mohla zmást a&#160;znepokojit každého obyvatele Petrohradu, dokonce i&#160;takového, jako byl Ordynov. Ale přitom až do dnešního dne neměl příležitost vypravit se do města za svými záležitostmi.</p>
			<p class="MLP-text">Postupně přicházel na chuť toulkám ulicemi a&#160;civěl na všecko jako nějaký zevloun.</p>
			<p class="MLP-text">Věrný svému zaměření četl v&#160;pestrém obraze, který se před ním rozestřel, mezi řádky jako v&#160;knize. Všecko ho překvapovalo, nenechal si ujít jediný dojem a&#160;kritickým zrakem sledoval tváře chodců, zkoumal okolí, zálibně se zaposlouchával do lidové řeči, jako by si ověřoval vlastní závěry, k&#160;nimž dospěl v&#160;tichu osamělých nocí. Co chvíli ho překvapila některá podrobnost a&#160;podnítila ho k&#160;novým úvahám: poprvé zalitoval, že se zaživa pohřbil ve své cele. Tady všecko plynulo rychleji a&#160;on sám cítil, jak se mu zrychluje puls, mozek, zatížený samotou a&#160;povzbuzovaný a&#160;povznášený výhradně jen usilovnou vypjatou činností, pracoval bystře, klidně a&#160;směle. Navíc Ordynov podvědomě zatoužil zařadit se do toho cizího světa, který doposud znal, nebo přesněji správně tušil instinktem umělce. Srdce se mu bezděčně rozbušilo steskem po lásce a&#160;soucitu. Pozorněji nahlížel do tváří kolemjdoucích, ale byly cizí, ustarané a&#160;zamyšlené… Jeho bezstarostnost se zvolna vytrácela; skutečnost ho drtila natolik, že se v&#160;něm mimoděk zahnízdila jakási uctivá bázeň. Unavoval ho nápor nových, neznámých dojmů jako nemocného, který poprvé vstal ze svého nemocničního lůžka a&#160;upadl, vyčerpaný oslnivým leskem vichřičného života, hlukem a&#160;pestrým davem, zmatený a&#160;omámený okolním ruchem. Najednou pocítil stesk. Bál se o&#160;celý svůj dosavadní život, práci a&#160;dokonce o&#160;budoucnost. Znepokojovala ho nová myšlenka. Napadlo ho, že celý život byl osamělý, nikdo ho neměl rád a&#160;ani jemu se nepoštěstilo někoho milovat. Někteří kolemjdoucí, se kterými zpočátku zapřádal hovor, na něho nevlídně, divně zahlíželi. Poznal, že ho považují za blázna nebo za svérázného podivína&#160;– ostatně to byla pravda. Vzpomněl si, že se všichni odjakživa cítili v&#160;jeho přítomnosti trapně a&#160;už v&#160;dětství se mu vyhýbali pro jeho zádumčivou a&#160;umíněnou povahu. Vybavil si, jak bylo pro něj těžké dát najevo soucit, ačkoliv mu nechyběl, ale postrádal zřetelnou morální rovnoprávnost s&#160;ostatními a&#160;to ho trápilo, když byl ještě malý chlapec a&#160;vůbec se nepodobal jiným dětem, svým vrstevníkům. Teď si to všecko připomněl a&#160;uvědomil, že vždycky, ať to bylo kdykoliv, ho všichni opouštěli a&#160;vyhýbali se mu.</p>
			<p class="MLP-text">Nevědomky zašel až na druhý konec města. Jakžtakž poobědval v&#160;odlehlém hostinci a&#160;znovu se vydal do města. Prošel mnoho ulic a&#160;náměstí. Za nimi následovaly nekonečné žluté a&#160;šedé ohrady, namísto nákladných domů uviděl rozpadlé chatrče a&#160;zároveň obrovské tovární zrůdné začernalé i&#160;červené budovy s&#160;dlouhými komíny. Všude bylo liduprázdno, všecko vyhlíželo ponuře a&#160;nepřátelsky, alespoň se mu to zdálo. Už byl večer. Jednou dlouhou uličkou vyšel na náměstíčko, kde stál farní kostel.</p>
			<p class="MLP-text">Roztržitě vstoupil dovnitř. Právě skončila bohoslužba a&#160;kostel byl skoro prázdný, jen u&#160;vchodu klečely dvě stařeny. Starý šedovlasý kněz zhasínal svíce. Paprsky zapadajícího slunce pronikaly úzkým oknem kupole, takže postranní loď tonula v&#160;záři světla, ale postupně dohasínaly: čím hustší tma se rozestřela pod chrámovou klenbou, tím jasněji místy zářily pozlacené ikony, osvětlené chvějivými záblesky lampiček a&#160;svíček. Ordynov se v&#160;návalu hlubokého znepokojivého stesku a&#160;jakéhosi potlačeného citu opřel o&#160;stěnu v&#160;nejtmavším koutě kostela a&#160;strnul v&#160;zapomnění. Vzpamatoval se, když se pod chrámovou klenbou rozlehly dvoje kroky. Zvedl hlavu a&#160;při pohledu na příchozí se ho zmocnila jakási nevýslovná zvědavost. Jeden byl stařec a&#160;druhá byla mladá žena. Vysoký statný stařec se držel zpříma, ale byl hubený a&#160;chorobně bledý. Na první pohled byste mohli hádat na kupce, který sem zavítal zdaleka. Měl na sobě dlouhý černý, zřejmě sváteční rozepnutý plášť s&#160;kožešinovou podšívkou. Pod ním bylo možno zahlédnout kabát s&#160;dlouhými šosy, pečlivě zapnutý odshora až dolů. Nahý krk měl nedbale ovázaný jasně červeným šátkem a&#160;v&#160;rukou svíral kožešinovou čepici. Dlouhý jemný stříbřitý vous mu spadal na prsa a&#160;pod hustým chmurným obočím svítily ohnivé, zimničně planoucí oči a&#160;ulpívaly na všem dlouhým, povýšeným pohledem. Žena, asi dvacetiletá, byla okouzlující. Měla na sobě bleděmodrý řasnatý kabátek s&#160;kožešinovou podšívkou a&#160;na hlavě bílý adasový šátek, uvázaný pod bradou. Šla, oči sklopené, a&#160;celou její postavu obestírala jakási důstojnost, zádumčivost, která se smutně zrcadlila v&#160;dětsky něžných, půvabných, jemných rysech. Ta nečekaná dvojice měla v&#160;sobě cosi zvláštního.</p>
			<p class="MLP-text">Stařec se zastavil uprostřed kostela a&#160;pak se uklonil na všechny čtyři strany, přestože chrám byl liduprázdný; jeho průvodkyně ho následovala. Pak ji vzal za ruku a&#160;odvedl k&#160;velkému obrazu patronky chrámu&#160;– Bohorodičky, který zářil v&#160;záplavě světel na oltáři, jež se odrážela na říze Bohorodičky, hrající zlatem a&#160;drahokamy. Kněz, jediný, kdo zůstal v&#160;chrámu, se starci uctivě uklonil a&#160;ten odpověděl kývnutím hlavy. Žena sklesla před ikonou. Stařec uchopil cíp pokrývky, která visela u&#160;paty ikony, a&#160;zakryl jí hlavu: v&#160;kostele se rozlehl dušený pláč.</p>
			<p class="MLP-text">Ordynov užasl nad tou obřadnou scénou a&#160;netrpělivě čekal, jak skončí. Po chvilce žena zvedla hlavu a&#160;jasné světlo lampičky ozářilo její tvář. Ordynov sebou škubl a&#160;postoupil o&#160;krok dopředu. Mezitím už žena podala starci půvabnou ruku a&#160;oba pomalu odcházeli. V&#160;jejích temně modrých očích s&#160;dlouhými, sklopenými řasami, které se vyjímaly na mléčném úbělu tváře, se objevily slzy a&#160;stékaly po zbledlých tvářích. Na rtech se jí kmitl úsměv, ale obličej prozrazoval stopy jakéhosi dětského strachu a&#160;tajemné hrůzy. Nesměle se tiskla k&#160;starci a&#160;bylo vidět, že se celá chvěje rozrušením.</p>
			<p class="MLP-text">Ohromený Ordynov, bičovaný jakýmsi neznámým slastným neodbytným citem, spěšně vyšel za nimi a&#160;u&#160;vchodu jim zastoupil cestu. Stařec na něho přísně, nepřátelsky zašilhal a&#160;mladá žena mu věnovala roztržitý pohled, beze stopy zvědavosti, jako by ji zaměstnávalo něco zcela jiného. Ordynov se vydal za nimi, aniž věděl proč, a&#160;zpovzdáli je sledoval. Už se docela setmělo. Dvojice odbočila do široké špinavé ulice, plné dělníků, krupařských krámků a&#160;zájezdních hostinců, která vedla přímo k&#160;městské bráně a&#160;pak se stočila do úzké dlouhé uličky s&#160;ohradami po obou stranách. Ulička končila obrovskou zčernalou zdí velkého třípatrového domu s&#160;průchodem do jiné, také široké a&#160;rušné třídy. Už se blížili k&#160;domu, když se stařec otočil a&#160;netrpělivě pohlédl na Ordynova. Mladík se zarazil jako zasažený bleskem&#160;– jeho vlastní počínání mu připadalo podivné. Stařec se ohlédl podruhé, jako by se chtěl přesvědčit, zda jeho výhrůžka platila, a&#160;pak dvojice vešla úzkými vraty do dvora jakéhosi domu. Ordynov se vrátil. Měl prabídnou náladu, mrzel se na sebe, že zbytečně ztratil celý den, zbytečně se unavil a&#160;nakonec tak hloupě dopadl, protože přikládal prachobyčejné epizodě větší význam, než si zasluhovala.</p>
			<p class="MLP-text">I&#160;když po ránu litoval své osamocenosti, instinktivně se vyhýbal všemu, co ho mohlo rozptýlit, překvapit a&#160;ohromit ve vnějším, nikoliv vnitřním tvůrčím světě. Smutně, kajícně se rozpomněl na svůj klidný kout a&#160;později ho přepadl stesk a&#160;myšlenka na nejisté postavení, na starosti, které ho čekají, a&#160;současně se ho dotklo, že se mohl zabývat něčím tak malicherným. Unavený, neschopný souvisle myslet, se už pozdě přiloudal ke svému bytu a&#160;s&#160;údivem si uvědomil, že málem minul dům, kde bydlel. Udivilo ho to, kroutil hlavou nad svou roztržitostí a&#160;připsal ji na vrub únavy; vyšel do schodů a&#160;ocitl se ve svém podkrovním kamrlíku. Zapálil svíčku a&#160;vzápětí si jasně vybavil obraz plačící ženy. Byl to natolik prudký, silný pocit, tak zálibně si v&#160;srdci hýčkal plaché rysy ženiny tváře, poznamenané záhadným dojetím hrůzou, zalité slzami roznícení nebo dětské kajícnosti, až se mu zatmělo v&#160;očích a&#160;všemi údy projel plamen. Jenže obraz brzy zmizel. Nadšení vystřídala úvaha, později lítost a&#160;nakonec jakási bezmocná zlost: ani se nesvlékl, zabalil se do pokrývky a&#160;oblečený sklesl na lůžko…</p>
			<p class="MLP-text">Probudil se poměrně pozdě, podrážděný, zdrcený a&#160;bojácný, spěšně se dal do pořádku, skoro násilím se pokoušel myslet na svoje denní starosti a&#160;zamířil na opačnou stranu než včera. Konečně si našel útulek ve světnici chudého Němce, který se jmenoval Spies a&#160;žil s&#160;dcerou Tinchen. Když bytný dostal zálohu, pohotově strhl vývěsku přibitou na vratech domu a&#160;lákající zájemce, pochválil Ordynova za lásku k&#160;vědám a&#160;slíbil, že s&#160;ním bude horlivě studovat. Ordynov prohlásil, že se nastěhuje k&#160;večeru. Měl namířeno domů, ale rozmyslel si to a&#160;zabočil jinam. Vrátila se mu dobrá nálada a&#160;v&#160;duchu se usmíval vlastní zvědavosti. Byl do té míry netrpělivý, že mu cesta připadala neobyčejně dlouhá. Konečně došel ke kostelu, kam zavítal předešlý večer. Kněz právě sloužil mši. Ordynov si zvolil místo, odkud mohl přehlédnout téměř všecky zbožné farníky, kteří se modlili, ale ty, které hledal, nenašel. Po dlouhém čekání zrudlý vyšel ven. Usilovně se snažil v&#160;sobě potlačit jakýsi bezděčný cit a&#160;tvrdošíjně, s&#160;přemáháním se pokoušel myslet na něco jiného. V&#160;úvahách o&#160;všedních běžných věcech si vzpomněl, že je čas obědvat, uvědomil si, že má doopravdy hlad, a&#160;zamířil do hostince, kde obědval včera. Později si už nevybavil, jak se odtud dostal. Dlouho bezmyšlenkovitě bloumal ulicemi, rušnými i&#160;opuštěnými uličkami, a&#160;nakonec se ocitl za městem, kde se prostírala zažloutlá pole. Vzpamatoval se&#160;– kolem panovalo hrobové ticho; to byl pro něj dávno nepoznaný zážitek. Byl suchý mrazivý den, častý v&#160;petrohradském podzimu. Nedaleko stála chalupa a&#160;vedle ní dva stohy sena. Drobná vyzáblá herka se sklopenou hlavou a&#160;ohrnutými pysky stála vypřažená u&#160;dvoukolky a&#160;jako by o&#160;čemsi přemýšlela. U&#160;rozbitého kola vrčivě okusoval kost nějaký vořech a&#160;asi tříletý capart jen v&#160;košilce si udiveně prohlížel náhodného osamělého chodce a&#160;škrábal se na blonďaté střapaté hlavě. Za chalupou se táhla pole a&#160;zelnice. Na modravém obzoru se černaly lesy a&#160;z&#160;protější strany postupovala bělavá oblaka, jako by hnala před sebou hejno stěhovavých ptáků, kteří tiše, jeden za druhým brázdili oblohu. Kolem panoval posvátný klid a&#160;smutek, plný jakéhosi skrytého strnulého očekávání… Ordynov užuž chtěl vykročit, ale okolní liduprázdno ho tížilo. Vydal se nazpět směrem k&#160;městu, odkud se šířil hlahol zvonů svolávající k&#160;večerní bohoslužbě. Zrychlil krok a&#160;po chvíli znovu vstoupil do farního kostela.</p>
			<p class="MLP-text">Neznámá už tam byla. Klečela těsně u&#160;vchodu v&#160;davu modlících se farníků. Ordynov se prodral hustým davem žebráků, stařen v&#160;cárech, nemocných a&#160;mrzáků, kteří čekali u&#160;chrámových dveří na almužnu, a&#160;poklekl vedle ní. Jeho oděv se dotýkal jejího, slyšel přerývaný dech deroucí se ze rtů, které horoucně šeptaly modlitbu. Rysy její tváře prozrazovaly extatické náboženské vytržení a&#160;z&#160;očí se jí zase řinuly slzy a&#160;osychaly na rozhořelých tvářích, jako by smývaly jakýsi strašlivý zločin. V&#160;místě, kde oba klečeli, bylo husté šero a&#160;jen chvílemi se její tvář ozářila mihotavým zábleskem blikající lampičky rozkomíhané větrem, který vnikl dovnitř otevřeným úzkým oknem. Každý rys ženiny tváře se Ordynovovi vtiskl do paměti, až se mu zakalil zrak a&#160;srdcem mu projela nesnesitelná bodavá bolest, ale v&#160;té trýzni se tajilo jakési zběsilé opojení. Nakonec se neovládl, z&#160;prsou se mu vydral vzlyk nepoznané slasti a&#160;s&#160;pláčem sklonil rozpálenou hlavu až k&#160;chladné dlažbě: necítil ani neslyšel nic, jen bolest v&#160;srdci, které se slastně, mučivě sevřelo.</p>
			<p class="MLP-text">Přehnaná vnímavost a&#160;přecitlivělost snad byly důsledkem samoty, snad se rodily v&#160;bolestně dusném beznadějném tichu dlouhých bezesných nocí uprostřed bezděčných poryvů a&#160;duševních otřesů, kdy hrozilo, že srdce buďto pukne, nebo dojde k&#160;podobnému výlevu. Stejně tak v&#160;parném letním dnu obloha náhle zčerná a&#160;bouře sešle déšť, hromy a&#160;blesky na vyprahlou zemi, krůpěje uvíznou jako perly ve smaragdových větvích, liják bičuje trávu i&#160;pole, ohýbá až k&#160;zemi něžné kalichy květů, aby později při prvních slunečních paprscích znovu všecko ožilo, vzepjalo se vstříc slunci a&#160;slavnostně, až k&#160;nebi vyslalo líbezné díkůvzdání, veselilo se a&#160;radovalo ze vzkříšení… Ordynov nebyl schopen uvažovat, co se s&#160;ním děje&#160;– div neomdlel…</p>
			<p class="MLP-text">Téměř ani nepozoroval, jak skončila bohoslužba, a&#160;když se vzpamatoval, prodíral se za svou neznámou davem, který se shlukl u&#160;chrámových dveří. Několikrát se setkal s&#160;jejím udiveným jasným pohledem. Co chvíli se k&#160;němu otočila, proudící dav jí totiž bránil v&#160;cestě: bylo znát, jak její údiv roste, a&#160;náhle celá vzplanula jako růže. Vtom se z&#160;davu vynořil včerejší stařec a&#160;vzal ji za ruku. Ordynov se zase střetl s&#160;jeho žlučovitým posměšným pohledem a&#160;srdce mu zaplavila podivná zloba. Nakonec v&#160;šeru ztratil dvojici z&#160;dohledu: s&#160;křečovitým úsilím se protlačil davem a&#160;vyšel ven. Svěží večerní vzduch ho nedokázal zchladit: sotva popadal dech a&#160;srdce jako by chtělo vyskočit z&#160;prsou. Konečně se přesvědčil, že jeho úsilí je marné a&#160;že dvojici ztratil: nebylo už ji vidět ani na ulici, ani v&#160;úzké uličce. Mezitím zosnoval plán, jeden z&#160;těch podivných energických plánů, které jsou šílené, ale skoro vždycky vyjdou. Druhý den v&#160;osm hodin ráno prošel uličkou až k&#160;jejich domu a&#160;vstoupil na úzký špinavý dvorek, sloužící snad jako smetiště. Domovník, který cosi kutil na dvorku, se zastavil, opřel si bradu o&#160;držadlo lopaty, změřil si Ordynova od hlavy až k&#160;patě a&#160;zeptal se, co ho sem přivádí.</p>
			<p class="MLP-text">Domovník byl mladý, asi pětadvacetiletý skrček se stařeckým, vrásčitým obličejem.</p>
			<p class="MLP-text">„Hledám podnájem,“ odpověděl netrpělivě Ordynov.</p>
			<p class="MLP-text">„Podnájem?“ opakoval s&#160;úsměškem domovník.</p>
			<p class="MLP-text">„Ano, podnájem,“ odpověděl Ordynov.</p>
			<p class="MLP-text">„V&#160;protějším dvoře žádnej podnájem nebýt,“ odpověděl tajemně domovník.</p>
			<p class="MLP-text">„A&#160;tady?“</p>
			<p class="MLP-text">„Tady taky ne,“ a&#160;domovník znovu uchopil lopatu.</p>
			<p class="MLP-text">„Třeba někdo pronajme pokoj,“ řekl Ordynov a&#160;dal domovníkovi desetník.</p>
			<p class="MLP-text">Tatar pohlédl na Ordynova a&#160;vzal si minci, ale potom znovu popadl lopatu a&#160;po chvíli mlčení prohlásil: „Ne, tady u&#160;nás není nic k&#160;pronajmutí.“ Ordynov už ho neposlouchal a&#160;mířil po shnilých rozviklaných prknech, která ležela v&#160;louži, k&#160;jedinému východu z&#160;přístavku, černému, špinavému, zablácenému, jako by se zalykal v&#160;kaluži. Dole bydlel chudičký rakvář. Ordynov minul jeho důmyslnou dílnu a&#160;po rozbitých kluzkých točitých schodech vyšel do prvního patra. Nahmatal ve tmě těžké dveře, pokryté roztrhanou rohoží, objevil kliku a&#160;pootevřel dveře. Nemýlil se. Před ním stál známý stařec a&#160;pozorně, s&#160;krajním údivem si ho prohlížel.</p>
			<p class="MLP-text">„Co bys rád?“ zeptal se úsečně, skoro šeptem.</p>
			<p class="MLP-text">„Nemáte pokoj k&#160;pronajmutí?“ zeptal se Ordynov a&#160;téměř zapomněl, co chtěl říct&#160;– zahlédl totiž za starcovým ramenem svou neznámou.</p>
			<p class="MLP-text">Stařec beze slova před ním zavíral dveře a&#160;chtěl ho vystrnadit.</p>
			<p class="MLP-text">„Máme,“ ozval se laskavý hlas mladé ženy.</p>
			<p class="MLP-text">Stařec uvolnil dveře.</p>
			<p class="MLP-text">„Potřebuju nějaký koutek,“ vysvětlil Ordynov, spěšně vešel do místnosti a&#160;obrátil se k&#160;ženě.</p>
			<p class="MLP-text">Když pohlédl na svou budoucí bytnou, překvapeně se zarazil: před jeho zraky se odehrála němá ohromující scéna. Stařec, bledý jako smrt, jako by omdléval. Hleděl na ženu pronikavým olověným pohledem. Ona rovněž zprvu zbledla, ale pak se jí do obličeje nahrnula krev a&#160;oči jí podivně zajiskřily. Odvedla Ordynova do sousedního kamrlíku.</p>
			<p class="MLP-text">Celý byt se skládal z&#160;jedné poměrně velké, prostorné místnosti, rozdělené dvěma přepážkami na tři části: z&#160;chodby se vcházelo přímo do úzké, tmavé předsíně, naproti byly dveře vedoucí za přepážku, zřejmě do ložnice bytných. Vpravo z&#160;předsíně se procházelo do pokojíku, který pronajímali. Byl úzký a&#160;těsný, přimáčknutý přepážkou k&#160;dvěma nízkým oknům. Všecko bylo zataraseno věcmi potřebnými pro domácnost. Působilo to chudě a&#160;stísněně, ale pokud možno čistě. Nábytek se skládal z&#160;prostého bílého stolu, dvou obyčejných židlí a&#160;po obou stranách stěn stály lavice. V&#160;rohu nad policí visela velká starodávná ikona s&#160;pozlaceným rámem a&#160;před ní hořela lampička. Část pronajímaného pokojíku a&#160;předsíně zabírala velká nemotorná ruská pec. Bylo jasné, že v&#160;tomhle bytě se nedá žít ve třech.</p>
			<p class="MLP-text">Začali se na přeskáčku domlouvat a&#160;dohadovat, ale stěží si navzájem rozuměli. Ordynov, vzdálený dva kroky od neznámé, slyšel, jak jí vzrušeně bije srdce, a&#160;viděl, jak se celá chvěje rozčilením a&#160;snad strachem. Konečně se nějak domluvili. Ordynov oznámil, že se okamžitě nastěhuje, a&#160;pohlédl na bytného. Stařec stál ve dveřích a&#160;z&#160;jeho tváří dosud nezmizela bledost, ale na rtech se objevil tichý, dokonce zamyšlený úsměv. Když se střetl očima s&#160;hostem, znovu svraštil obočí.</p>
			<p class="MLP-text">„Máš legitimaci?“ zeptal se náhle hlasitě a&#160;úsečně a&#160;otevřel dveře do chodby.</p>
			<p class="MLP-text">„Mám!“ odpověděl Ordynov překvapeně.</p>
			<p class="MLP-text">„Co jsi zač?“</p>
			<p class="MLP-text">„Jmenuju se Vasilij Ordynov, jsem šlechtic a&#160;nikde nesloužím. Jsem sám pro sebe,“ odpověděl a&#160;napodobil starcův tón.</p>
			<p class="MLP-text">„Já taky,“ oznamoval stařec. „Jmenuju se Ilja Murin a&#160;jsem měšťan. Stačí? A&#160;teď už běž.“</p>
			<p class="MLP-text">Za hodinu Ordynov bydlel v&#160;novém podnájmu k&#160;svému velkému údivu a&#160;k&#160;nemenšímu údivu Němce, který společně s&#160;plachou poslušnou Tinchen už podnájemníka podezříval, že ho podfoukl. Ordynov sám nechápal, a&#160;ani nechtěl chápat, jak se to všecko zběhlo.</p>
			<p id="toc_marker-1-1-2" class="MLP-uroven3-nadpis">2</p>
			<p class="MLP-text-bez1radku"><a id="x.8332"></a>Srdce mu tlouklo tak silně, že se mu před očima dělaly mžitky a&#160;hlava se točila. Mechanicky vybalil skromnou výbavu, rozvázal uzel s&#160;různými svršky, odemkl truhlu s&#160;knihami a&#160;vyrovnal je na stůl, ale brzy mu všecko padalo z&#160;rukou. Stále před sebou viděl obraz neznámé: to setkání ho bytostně vzrušilo a&#160;naplňovalo jeho srdce bezuzdným zanícením. Tolik štěstí rázem zaplavilo jeho chudý život, až se mu mátla mysl a&#160;duše tonula v&#160;stesku a&#160;zmatku. Vzal legitimaci a&#160;odnesl ji domácímu s&#160;nadějí, že zahlédne bytnou. Ale Murin sotva pootevřel dveře, vzal legitimaci a&#160;se slovy „Dobrá, žij spánembohem,“ se znovu zamkl ve svém pokoji. Ordynova ovládl jakýsi nepříjemný pocit. Nevěděl proč, ale pohled na starce ho tížil. V&#160;jeho očích bylo pohrdání a&#160;zloba. Ale nepříznivý dojem se brzy rozptýlil. Už třetí den žil Ordynov v&#160;porovnání s&#160;dřívějším klidným životem jako ve vichřici, ale nebyl schopen o&#160;tom přemýšlet, dokonce se bál. V&#160;jeho životě se všecko zpřeházelo a&#160;změnilo: tušil, že v&#160;něm došlo k&#160;osudovému zlomu; teď měl před sebou jeden cíl, jediné očekávání, a&#160;ničím jiným se nezabýval.</p>
			<p class="MLP-text">Rozpačitě se vrátil do svého kamrlíku. U&#160;pece, kde se vařilo jídlo, se otáčela malá shrbená babka, natolik špinavá a&#160;v&#160;tak odporných hadrech, že bylo líto na ni pohledět. Zdála se náramně vzteklá, občas něco zavrčela, zamumlala si něco pod nos. Byla to služebná bytných. Ordynov se s&#160;ní chtěl dát do řeči, ale ona nejspíš sveřepě mlčela. Konečně nastal čas k&#160;obědu. Babka stáhla z&#160;pece zelňačku, pirohy a&#160;hovězí pečeni a&#160;odnesla to bytným. Totéž předložila jemu. Po obědě zavládlo v&#160;bytě mrtvé ticho.</p>
			<p class="MLP-text">Ordynov vzal do ruky knihu a&#160;dlouze v&#160;ní listoval&#160;– pokoušel se dopátrat smyslu toho, co několikrát za sebou četl. Později netrpělivě knihu odhodil a&#160;znovu se pokusil uspořádat svoje věci: nakonec popadl čepici, oblékl si plášť a&#160;vyšel na ulici. Vydal se nazdařbůh, neviděl na cestu a&#160;snažil se pokud možno posbírat roztoulané myšlenky, soustředit se a&#160;alespoň částečně posoudit svou novou situaci. Ale jeho úsilí se změnilo v&#160;utrpení, muka. Horečka střídala zimnici a&#160;chvílemi se mu srdce rozbušilo tak silně, že se musel opřít o&#160;zeď. Ne, raději umřít, pomyslel si. „Raději umřít…“ šeptal rozpálenými, roztřesenými rty, ale pramálo vnímal, co říká. Tak chodil dlouho. Nakonec cítil, že je na kost promoklý, že leje jako z&#160;konve, a&#160;vrátil se do svého bytu. Nedaleko domu zahlédl domovníka. Měl dojem, že Tatar ho pozorně, zvědavě sleduje, ale pak, sotva zjistil, že si ho Ordynov povšiml, šel dál svou cestou.</p>
			<p class="MLP-text">„Buď zdráv,“ řekl Ordynov, když ho dohonil. „Jak ti říkají?“</p>
			<p class="MLP-text">„Domovník,“ odpověděl tázaný a&#160;zazubil se.</p>
			<p class="MLP-text">„Už tady dlouho děláš domovníka?“</p>
			<p class="MLP-text">„Dlouho.“</p>
			<p class="MLP-text">„Můj bytný je měšťan?“</p>
			<p class="MLP-text">„Když to řek, tak to pravda.“</p>
			<p class="MLP-text">„A&#160;co dělá?“</p>
			<p class="MLP-text">„Je nemocný. Žije a&#160;modlit pánubohu.“</p>
			<p class="MLP-text">„To je jeho žena?“</p>
			<p class="MLP-text">„Jaká žena?“</p>
			<p class="MLP-text">„Co s&#160;ním žije.“</p>
			<p class="MLP-text">„Když to řek, tak žena. Buď zdráv, milostpán.“</p>
			<p class="MLP-text">Dotkl se štítku čepice a&#160;vešel do svého kutlochu.</p>
			<p class="MLP-text">Také Ordynov zamířil do svého pokojíku. Stařena mu otevřela dveře, pomlaskávala a&#160;něco si pro sebe mumlala; zavřela na závoru a&#160;vylezla na pec, kde dožívala svůj život. Už se zešeřilo. Ordynov si šel k&#160;bytnému pro sirky a&#160;zjistil, že dveře jsou zamčené. Zavolal na babku, která, opřená o&#160;loket, ho bedlivě sledovala, jako by přemýšlela, co má co dělat u&#160;zamčených dveří bytných. Hodila mu krabičku sirek. Vrátil se do svého pokojíku a&#160;asi posté se pokoušel dát do pořádku svoje věci a&#160;knížky. Postupně, aniž si uvědomoval, co se s&#160;ním děje, sklesl na lavici a&#160;zdálo se mu, že usnul. Chvílemi se probudil a&#160;dovtípil se, že neupadl do spánku, ale do jakéhosi chorobného trýznivého zapomnění. Zaslechl, jak vrzly dveře, a&#160;domyslel si, že domácí se vracejí z&#160;večerní pobožnosti. Vzpomněl si, že k&#160;nim potřeboval pro cosi zajít. Zvedl se a&#160;šel ke dveřím, ale klopýtl o&#160;hromadu dříví, kterou stařena nechala ležet uprostřed kamrlíku. Definitivně ztratil vědomí, a&#160;když po nekonečně dlouhé době otevřel oči, s&#160;údivem zpozoroval, že leží na lavici, tak jak byl, oblečený, a&#160;nad ním se sklání kouzelná půvabná ženská tvář, zrosená tichými mateřskými slzami. Vnímal, že mu kdosi podložil pod hlavu podušku a&#160;přikryl ho čímsi hřejivým a&#160;něčí něžná ruka spočinula na jeho horkém čele. Chtěl poděkovat, pozvednout tu ruku ke svým vyprahlým rtům, smočit ji slzami a&#160;donekonečna ji zasypávat polibky. Rád by toho hodně řekl, ale nevěděl v&#160;tom okamžiku co. Toužil umřít, ale ruce měl jako z&#160;olova, a&#160;vypověděly mu poslušnost právě tak jako hlas. Oněměl a&#160;jenom cítil, jak se mu rozlévá v&#160;žilách krev a&#160;nutí ho vstát. Kdosi mu dal napít… Nakonec ztratil vědomí.</p>
			<p class="MLP-text">Procitl druhý den ráno v&#160;osm hodin. Slunce jako zlatý snop rozhazovalo svoje paprsky zelenými okny, pokrytými plesnivinou. Ve všech údech cítil radostné chvění. Byl klidný, tichý a&#160;bezmezně šťastný. Připadalo mu, že kdosi stojí v&#160;hlavách jeho provizorního lůžka. Probudil se a&#160;pozorně pátral po té neviditelné bytosti: měl sto chutí ji obejmout a&#160;poprvé v&#160;životě pozdravit s&#160;novým dnem.</p>
			<p class="MLP-text">„Jak dlouho jsi spal,“ pronesl laskavý ženský hlas. Protřel si oči a&#160;uviděl, jak se k&#160;němu sklání s&#160;přívětivým slunečným úsměvem půvabná tvář jeho bytné.</p>
			<p class="MLP-text">„Tak dlouho jsi stonal… Stačí, vstávej, dopřej si volnosti. Volnost je sladší než chléb a&#160;hřejivější než slunce. Vstávej, můj milý, vstávej.“</p>
			<p class="MLP-text">Vzal ji za ruku a&#160;pevně stiskl. Zdálo se mu, že se ještě neprobral ze spánku.</p>
			<p class="MLP-text">„Počkej, uvařím ti čaj. Chceš? Napiješ se a&#160;bude ti líp. Taky jsem stonala a&#160;vím, jaké to je.“</p>
			<p class="MLP-text">„Ano, dej mi napít,“ požádal slabým hlasem a&#160;vstal. Byl ještě slabý jako moucha. Zamrazilo ho, všechny údy měl jako zpřerážené a&#160;bolely. Ale srdce zpívalo a&#160;sluneční paprsky ho zaplavovaly jakousi sváteční radostí. Cítil, že pro něj začíná nový, nepoznaný život. Hlava se mu lehce zatočila.</p>
			<p class="MLP-text">„Jmenuješ se Vasilij, viď‘?“ zeptala se. „Nebo jsem špatně slyšela? Měla jsem dojem, že tě tak hospodář včera oslovoval.“</p>
			<p class="MLP-text">„Ano. A&#160;jak ty se jmenuješ?“ vyzvídal a&#160;blížil se k&#160;ní, i&#160;když se sotva držel na nohou. Zavrávoral. Chytila ho za ruce a&#160;rozesmála se.</p>
			<p class="MLP-text">„Kateřina,“ odpověděla a&#160;pohlédla mu do očí svýma velkýma modrýma očima. Drželi se za ruce.</p>
			<p class="MLP-text">„Chceš mi něco říct?“ zašeptala konečně.</p>
			<p class="MLP-text">„Nevím,“ odpověděl a&#160;zatmělo se mu před očima.</p>
			<p class="MLP-text">„Ty jsi ale! Přestaň, můj milý, nebuď smutný a&#160;nestýskej si. Posaď se sem ke stolu, na sluníčko. Klidně seď a&#160;nechoď za mnou,“ dodala, když viděla, že ji snad chce zadržet, „přijdu k&#160;tobě sama. Ještě se na mě stačíš vynadívat.“</p>
			<p class="MLP-text">Za chviličku přinesla čaj, postavila ho na stůl a&#160;usadila se proti Ordynovovi.</p>
			<p class="MLP-text">„Tumáš, napij se,“ pobízela ho. „Copak, hlava bolí?“</p>
			<p class="MLP-text">„Ne, teď nebolí,“ ujistil ji. „Nevím, třeba i&#160;bolí, ale… ne, nechci… stačí, dost! Ani nevím, co se to se mnou děje…“ sypal ze sebe překotně, nemohl popadnout dech a&#160;konečně našel její ruku. „Buď tady, neodcházej, dej mi svou ruku… Tmí se mi v&#160;očích a&#160;na tebe se dívám jako na slunce,“ řekl, jako by vytrhoval ta slova přímo ze srdce, a&#160;strnul jako u&#160;vytržení: pláč mu svíral hrdlo.</p>
			<p class="MLP-text">„Chudáčku! Je vidět, žes neměl nikoho, kdo by tě polaskal. Nemáš příbuzné?“</p>
			<p class="MLP-text">„Ne, jsem sám… Nevadí, aťsi! Teď je mi líp… už je mi dobře…“ svěřoval se a&#160;vypadalo to, že blouzní. Pokoj se s&#160;ním točil.</p>
			<p class="MLP-text"><span>„Taky jsem po léta neviděla kolem sebe lidi. Co se na mě tak díváš?“</span></p>
			<p class="MLP-text">„A&#160;co má být?“</p>
			<p class="MLP-text">„Jako bys mě hřál pohledem… Víš, když miluješ… Já jsem si tě od prvních slov zamilovala. Kdybys znovu stonal, budu tě ošetřovat. Jenom nestonej. Až se uzdravíš, budeme jako bratr a&#160;sestra. Chceš? Sestru přece sotva najdeš, když ti Bůh nedal sourozence.“</p>
			<p class="MLP-text">„Kdo jsi? Odkud jsi?“ pronesl slabým hlasem.</p>
			<p class="MLP-text">„Nemysli na to… nejsem zdejší… Víš, povídá se, že v&#160;temném lese žilo dvanáct bratrů a&#160;jednou k&#160;nim zabloudila sličná panna. Poklidila jim, uvařila a&#160;všecko to dělala s&#160;láskou. Když se bratři vrátili domů, poznali, že je navštívila sestřička. Volali ji a&#160;ona přišla. Přijali ji jako sestru, dali jí volnost a&#160;ona měla všechny stejně ráda. Znáš tu pohádku?“</p>
			<p class="MLP-text">„Znám,“ zašeptal.</p>
			<p class="MLP-text">„Na světě je hezky. Myslíš si to taky?“</p>
			<p class="MLP-text">„Ano. Rád bych žil dlouho, věčně,“ odpověděl.</p>
			<p class="MLP-text">„Nevím,“ řekla zamyšleně. „Někdy bych radši umřela. Je dobré mít rád život a&#160;dobré lidi… Dej si pozor, zase jsi bledý jako stěna!“</p>
			<p class="MLP-text">„Ano, hlava se mi točí.“</p>
			<p class="MLP-text">„Počkej… přenesu ti sem svou postel a&#160;jinou podušku a&#160;ustelu ti tady… Usneš, bude se ti o&#160;mně zdát a&#160;nemoc přejde. Naše babka taky stůně…“</p>
			<p class="MLP-text">Při posledních slovech už odestýlala a&#160;chvílemi se na něj přes rameno usmála.</p>
			<p class="MLP-text">„Kolik máš knih!“ podivila se, když přemísťovala truhlu. Přistoupila k&#160;němu, pomohla mu vstát, dovedla ho k&#160;lůžku, uložila a&#160;přikryla ho pokrývkou.</p>
			<p class="MLP-text">„Říká se, že knížky člověka kazí,“ řekla a&#160;zamyšleně pokývala hlavou. „Čteš rád?“</p>
			<p class="MLP-text">„Ano,“ přitakal a&#160;nevěděl, jestli sní nebo bdí, a&#160;ještě pevněji jí sevřel ruku.</p>
			<p class="MLP-text">„Můj hospodář má spoustu knih. A&#160;jakých! Tvrdí, že jsou to nábožné knihy. Čte mi z&#160;nich. Pak ti je ukážu a&#160;budeš mi vyprávět, co mi z&#160;nich vlastně čte…“</p>
			<p class="MLP-text">„Určitě,“ zašeptal a&#160;neodtrhl od ní pohled.</p>
			<p class="MLP-text">„Modlíš se rád?“ zeptala se po chvilce. „Víš… Já se pořád bojím…“</p>
			<p class="MLP-text">Nedořekla&#160;– zřejmě se nad něčím zamyslela. Konečně přitiskl rty k&#160;její ruce.</p>
			<p class="MLP-text">„Proč mi líbáš ruku?“ Tváře jí lehce zrůžověly. „Tumáš, líbej,“ pokračovala se smíchem a&#160;podávala mu obě ruce. Pak jednu ruku vyprostila a&#160;položila mu ji na rozpálené čelo. Vyptávala se a&#160;přitom ho vískala a&#160;hladila po vlasech. Tváře jí zčervenaly, byla jako růže. Nakonec si sedla na zem u&#160;jeho lůžka a&#160;přitiskla svou tvář na jeho: cítil její teplý, vlahý dech. Náhle poznal, že jí vyhrkly proudem slzy a&#160;dopadaly mu na tváře jako roztavené olovo. Postupně zmalátněl natolik, že nebyl schopen pohnout rukou. V&#160;tom okamžiku se ozvalo zaklepání a&#160;cvakla závora. Ordynov ještě zaslechl, jak stařec vešel za přepážku. Pak slyšel, jak Kateřina vstala, pomalu, bez rozpaků sebrala svoje knihy a&#160;na rozloučenou ho přežehnala křížem: zavřel oči. Vtom ucítil na rozpukaných rtech dlouhý vroucí polibek&#160;– bylo mu, jako by ho někdo bodl do srdce. Slabě vykřikl a&#160;ztratil vědomí…</p>
			<p class="MLP-text">Pak nastal jiný podivný život.</p>
			<p class="MLP-text">Občas, ve chvílích, kdy se mu vracelo vědomí, mu kmitlo hlavou, že je odsouzen k&#160;tomu, aby žil v&#160;jakémsi nekonečném dlouhém snu, naplněném zbytečnými obavami, zápasy a&#160;utrpením. S&#160;hrůzou se pokoušel čelit drtivému osudu. V&#160;okamžicích vypjatého zoufalého zápasu ho zaskočila jakási neznámá síla a&#160;jasně cítil, jak znovu ztrácí paměť, jak se před ním rozevírá černá bezedná propast a&#160;on se do ní s&#160;úzkostným zoufalým pláčem vrhá. Někdy prožíval vteřiny závratného, ničivého štěstí, kdy v&#160;celém organismu křečovitě sílí chuť k&#160;životu, minulost se projasňuje, přítomnost slavnostně, vesele jásá a&#160;člověk s&#160;otevřenýma očima sní o&#160;budoucnosti, kdy se do duše vlévá nevýslovná naděje jako životodárná rosa, kdy by s&#160;nadšením vykřikl, kdy cítí, jak je tělesnost slabá proti drtivému náporu dojmů, strachu, že se přetrhne nit bytí, a&#160;kdy zároveň vítá celý svůj život u&#160;příležitosti obnovy a&#160;vzkříšení. Někdy upadal do spánku a&#160;tehdy vše, co se s&#160;ním v&#160;posledních dnech událo, se zmateně a&#160;bouřlivě opakovalo, rojilo se v&#160;jeho mozku, ale všecky ty představy se mu zjevovaly v&#160;prazvláštní, záhadné podobě. Leckdy zapomínal, co se s&#160;ním událo, a&#160;divil se, že není ve svém starém pokojíku, u&#160;své dřívější bytné. Překvapovalo ho, že babka za pozdního soumraku nepřistoupí jako obvykle k&#160;vychládajícím kamnům&#160;– jejich záře prosvětlovala slabým mihotavým světlem temný kout pokojíku; proč si podle svého zvyku neohřívá svoje vyzáblé, roztřesené ruce u&#160;dohasínajícího ohně a&#160;nečeká, až zhasne, proč si přitom něco nešeptá a&#160;nebručí pod nos a&#160;občas nechápavě nepohlédne na svého podivného podnájemníka, o&#160;kterém si myslí, že mu dlouhým vysedáváním nad knihami přeskočilo. Jindy se rozpomněl, že se přestěhoval, ale nevěděl, jak se to odehrálo, co se mu přihodilo a&#160;proč se musel přestěhovat, přestože sebevíc namáhal paměť a&#160;jeho mozek nezadržitelně, horečně pracoval… Nevěděl, ani si nevzpomínal, co ho k&#160;tomu vedlo, co ho trápilo a&#160;kdo rozfoukal ten nesnesitelný plamen, který ho dusil a&#160;vysával mu krev. Často dychtivě vztahoval ruce po jakémsi stínu, zaslechl u&#160;svého lůžka šelest milých, lehkých kroků, něčí něžný, laskavý šepot, připomínající hudbu, čísi vlahý přerývaný dech mu ovanul tvář a&#160;celá jeho bytost se rozechvěla láskou. Čísi horké slzy mu spalovaly horečnaté tváře a&#160;cítil, jak se do jeho rtů vpíjí něčí dlouhý, něžný polibek: tehdy nesnesitelně trpěl&#160;– zdálo se mu, že celý okolní svět strnul v&#160;jediném okamžiku, odumřel navěky a&#160;nade vším se rozprostřela dlouhá tisíciletá noc…</p>
			<p class="MLP-text">Jindy se zase jako by vracel do bezoblačných let hýčkaného dětství s&#160;nevinnými radostmi, nepomíjejícím štěstím, s&#160;prvním rozkošnickým údivem nad tajemstvími života, s&#160;roji dobrých duchů, kteří vzlétali z&#160;každého utrženého květu, hráli si s&#160;ním na hustém zeleném pažitu před miniaturním domkem obklopeným akáty, usmívali se na něj z&#160;křišťálového nekonečného jezera, kde proseděl celé hodiny a&#160;naslouchal nárazům vln. Šelestili kolem něj křídly, uspávali ho duhovými sny, když se matka skláněla nad jeho kolébkou a&#160;křižovala, líbala a&#160;uspávala ho za dlouhých poklidných večerů tichou ukolébavkou. Ale tu se mu začala zjevovat bytost, která v&#160;něm probouzela jakousi nedětskou hrůzu a&#160;po kapkách vlévala jed hoře a&#160;slz do jeho života. Nejasně tušil, že celou jeho budoucnost určuje neznámý stařec, přesto od něj nedokázal odtrhnout pohled, ačkoliv mu srdce splašeně tlouklo. Zlý stařec ho všude sledoval. Vykukoval z&#160;každého keře, houští, lákal ho posuňky, smál se a&#160;dráždil ho, proměňoval se v&#160;každou dětskou loutku, pitvořil se a&#160;pochechtával v&#160;jeho rukách jako zlomyslný skřítek. Popichoval proti němu všechny bezcitné spolužáky, nebo usazený ve školních lavicích společně s&#160;dětmi vyhlížel z&#160;každého písmene chlapcovy mluvnice a&#160;šaškoval. Později před spaním se usadil v&#160;hlavách jeho postýlky… Zahnal roje dobrých duchů, kteří šelestili zlatými a&#160;safírovými křídly kolem jeho kolébky, odloudil mu navždycky ubohou maminku a&#160;celé noci mu našeptával dlouhou fantastickou pohádku, nepochopitelnou dětskému srdci, která vzrušovala drásající hrůzou a&#160;nedětskou vášní. Nedbal na jeho vzlyky ani prosby a&#160;mluvil dál, dokud chlapec neomdlel. Poté se probouzel jako dospělý a&#160;nepozorovaně, neslyšně se nad ním přehnala celá léta. Uvědomoval si svou situaci, chápal, že je osamělý a&#160;vzdálený světu, samotinký v&#160;cizím bytě mezi záhadnými podezřelými lidmi, uprostřed nepřátel, kteří se shlukují a&#160;šeptají si v&#160;koutech jeho tmavého kamrlíku a&#160;kývají na stařenu, která sedí na bobku u&#160;ohně, ohřívá si svrasklé ruce a&#160;ukazuje na něho. Přepadl ho zmatek, obava. Rád by se dozvěděl, kdo jsou ti lidé a&#160;proč jsou tady a&#160;proč on sám je ve zdejším kumbálu, a&#160;domýšlel se, že zabloudil do podezřelého zločineckého doupěte, zlákán jakousi neznámou silou, aniž si předem zjistil, kdo jsou zdejší obyvatelé a&#160;co jsou vlastně zač jeho bytní. Trápilo ho podezření – ale vtom v&#160;noční tmě zase jakási stařena začala tiše, sotva slyšitelně, pro sebe, šeptem vyprávět dlouhou pohádku a&#160;smutně pokyvovala šedovlasou hlavou nad uhasínajícím ohněm. Znovu se ho zmocnila hrůza&#160;– pohádkové postavy a&#160;děje ožily před jeho očima. Sledoval, jak všecko, od dětských nejasných tužeb, všecky jeho myšlenky a&#160;sny, vše, co prožil nebo vyčetl z&#160;knih, na co už dávno zapomněl, ožilo, zjevilo se mu v&#160;obrovitých rozměrech a&#160;obrazech a&#160;chodilo, rojilo se kolem. Viděl, jak se před ním rozprostřely nádherné, kouzelné zahrady, vyrůstala a&#160;řítila se celá města, celé hřbitovy mu vysílaly vstříc svoje oživlé nebožtíky, před jeho zraky se rodily a&#160;hynuly národy a&#160;plemena, u&#160;jeho lůžka se zhmotnila každá jeho myšlenka, efemérní touha skoro v&#160;témže okamžiku, kdy se zrodila. A&#160;konečně, všechny myšlenky se změnily v&#160;jeho mysli v&#160;celé světy, bytosti a&#160;on sám se vznášel jako zrnko prachu v&#160;celém tom nekonečném, podivném, neskutečném světě a&#160;cítil, jak ho život svou bouřlivou nezávislostí drtí, utlačuje a&#160;pronásleduje věčnou bezmeznou ironií. Cítil, že umírá, rozpadává se v&#160;prach a&#160;popel, bez naděje na vzkříšení, navěky. Chtěl utéci, ale v&#160;celém vesmíru se pro něj nenašla skrýš. Nakonec v&#160;záchvatu zoufalství ze všech sil hlasitě vykřikl a&#160;probudil se…</p>
			<p class="MLP-text">Probudil se, zalitý chladným, ledovým potem. Kolem panovalo mrtvé ticho&#160;– byla hluboká noc. Ale on sám měl pocit, že kdesi pokračuje jeho fantastická pohádka, že čísi sípavý hlas doopravdy dlouze vypráví o&#160;něčem zdánlivě známém, o&#160;temných lesích, o&#160;jakýchsi neohrožených loupežnících, o&#160;statečném mládenci, div ne o&#160;samém Stěnku Razinovi, o&#160;veselých burlackých pitkách, o&#160;jedné spanilé panně a&#160;o&#160;matičce Volze. Není to snad pohádka? Opravdu ji slyšel vyprávět? Celou hodinu ležel s&#160;otevřenýma očima, bez hnutí, v&#160;trýznivé strnulosti. Konečně se opatrně nadzvedl na lůžku a&#160;radostně si uvědomil, že nelítostná nemoc nevysála všechny jeho síly. Blouznění pominulo a&#160;nastoupila skutečnost. Povšiml si, že je oblečený stejně jako při rozmluvě s&#160;Kateřinou, a&#160;tudíž od toho jitra, kdy ho opustila, neuplynulo mnoho času. Pocítil příliv energie. Po paměti nahmatal velkou skobu, bůhvíproč zatlučenou do přepážky nad jeho hlavou, kde mu ustlali, zachytil se jí&#160;– visel teď na ní celým tělem&#160;– a&#160;natáhl se ke škvíře, odkud se linulo slabé světlo. Přitiskl oko ke štěrbině a&#160;vzrušením zatajil dech.</p>
			<p class="MLP-text">V&#160;Rohu komůrky bytných stála postel, před ní stůl pokrytý přehozem a&#160;zavalený velkými starodávnými vázanými knihami, které připomínaly církevní. Visela tu ikona, stejně starobylá jako v&#160;jeho kumbálu, a&#160;před ní hořela lampička s&#160;věčným světlem. V&#160;posteli ležel starý Murin, utrápený, nemocný, bledý jako stěna a&#160;zahalený kožešinovou pokrývkou. Na kolenou měl otevřenou knihu. Na lavici u&#160;postele odpočívala Kateřina, jednou rukou objímala starce a&#160;hlavu měla položenou na jeho prsou. Hleděla na něho pozorným, dětsky udiveným pohledem, a&#160;jak se zdálo, s&#160;nevyčerpatelnou zvídavostí a&#160;napjatým očekáváním naslouchala jeho vyprávění. Chvílemi vypravěčův hlas sílil a&#160;jeho bledá tvář vyjadřovala vzrušení: svraštil obočí, oči mu zasvítily a&#160;Kateřina snad rozčilením a&#160;strachem zbledla. Když se ve starcově tváři objevil náznak úsměvu, tiše se rozesmála. Občas se jí zarosily oči, stařec ji pohladil po hlavě jako dítě a&#160;ona ho ještě pevněji objala sněhobílou, obnaženou paží a&#160;ještě láskyplněji se přivinula k&#160;jeho prsům.</p>
			<p class="MLP-text">Ordynov se chvílemi domníval, že to všecko je sen, dokonce o&#160;tom byl přesvědčen, ale přesto se mu krev nahrnula do hlavy a&#160;ve spáncích mu bolestně zabubnovalo. Pustil skobu, vstal z&#160;postele a&#160;vrávoravě, jako náměsíčný, přistoupil ke dveřím bytných a&#160;opřel se do nich; nechápal svoje vzplanutí, které mu rozproudilo krev. Zrezivělá závora povolila a&#160;on s&#160;hlukem a&#160;rachotem vpadl do vedlejší ložnice. Všiml si, jak sebou Kateřina škubla a&#160;ucukla, jak zlostně zajiskřily starcovy oči pod svraštělým obočím a&#160;jeho obličej se zkřivil zuřivostí. Viděl, jak nemocný šátrá po stěně, kde visela puška, a&#160;přitom z&#160;něj nespouští oči; vzápětí zahlédl, jak se zaleskla hlaveň pušky, namířená nejistou, zlostí roztřesenou rukou přímo na jeho prsa… Ozval se výstřel a&#160;pak divoký, skoro nelidský výkřik. Když se kouř rozptýlil, Ordynova ohromila strašlivá podívaná. Chvěl se na celém těle a&#160;skláněl se nad starcem. Murin ležel na podlaze v&#160;křečích, obličej měl bolestivě stažený a&#160;na zkřivených rtech vystoupila pěna. Ordynov se dovtípil, že nešťastníka přepadl silný záchvat padoucnice. Společně s&#160;Kateřinou mu přispěchali na pomoc…</p>
			<p id="toc_marker-1-1-3" class="MLP-uroven3-nadpis">3</p>
			<p class="MLP-text-bez1radku">Noc uplynula v&#160;obavách. Druhý den časně ráno Ordynov vyšel z&#160;domu, ačkoliv byl ještě slabý a&#160;trápila ho zimnice. Na dvoře znovu potkal domovníka. Tentokrát Tatar už z&#160;dálky nadzvedl čepici a&#160;zvědavě si ho prohlížel. Potom, jako by se vzpamatoval, popadl koště a&#160;úkosem sledoval Ordynova, který se k&#160;němu pomalu blížil.</p>
			<p class="MLP-text">„Neslyšels něco v&#160;noci?“ zeptal se Ordynov.</p>
			<p class="MLP-text">„Slyšel.“</p>
			<p class="MLP-text">„Co je to vlastně za člověka?“</p>
			<p class="MLP-text">„Sama byt najímala, sama vědět musí. Já nemít nic společný s&#160;tím.“</p>
			<p class="MLP-text">„Budeš už jednou mluvit?“ vykřikl Ordynov, celý bez sebe, v&#160;záchvatu jakési bolestné podrážděnosti.</p>
			<p class="MLP-text">„Co já udělala? Ty vinu mít. Ty nájemníky lekala. Dole bydlet rakvář: hluchý být a&#160;všecko slyšet, a&#160;jeho bába hluchá být a&#160;taky všecko slyšet. A&#160;já sousední dvůr&#160;– taky slyšet. Já jít na policii.“</p>
			<p class="MLP-text">„Zajdu tam sám,“ odpověděl Ordynov a&#160;zamířil k&#160;vratům.</p>
			<p class="MLP-text">„Jak chtěla&#160;– sama najímala… Počkat, pán.“</p>
			<p class="MLP-text">Ordynov se ohlédl&#160;– domovník se uctivě dotkl čepice.</p>
			<p class="MLP-text">„Co je?“</p>
			<p class="MLP-text">„Jestli jít, já jít k&#160;domácímu.“</p>
			<p class="MLP-text">„No a&#160;co?“</p>
			<p class="MLP-text">„Radši odstěhovala se…“</p>
			<p class="MLP-text">„Hlupáku,“ procedil Ordynov a&#160;vykročil.</p>
			<p class="MLP-text">„Stát, pán!“ domovník se znovu dotkl čepice a&#160;zazubil se. „Poslouchala, pán: srdce měla v&#160;těle. Proč ubožáka pronásledovat? To hřích. Bůh to zakázat&#160;– slyšela?“</p>
			<p class="MLP-text">„Ty taky poslouchej a&#160;tohle si vezmi. Tak co je zač?“</p>
			<p class="MLP-text">„Co je zač?“</p>
			<p class="MLP-text">„Ano.“</p>
			<p class="MLP-text">„I&#160;bez peněz povědět.“</p>
			<p class="MLP-text">Domovník vzal koště, několikrát s&#160;ním zamával a&#160;pak se zastavil a&#160;upřeně, vážně pohlédl na Ordynova.</p>
			<p class="MLP-text">„Ty dobrý pán. A&#160;nechtěla být pohromadě s&#160;člověkem dobrým, tvoje vůle… Já tak povědět.“</p>
			<p class="MLP-text"><span>Tatar na něj vrhl ještě významnější pohled a&#160;znovu, snad rozzlobeně, uchopil koště. Nakonec se zatvářil, jako by skončil nějakou práci, tajemně přistoupil k&#160;Ordynovovi a&#160;s&#160;výmluvným posuňkem prohlásil:</span></p>
			<p class="MLP-text">„Ona tento!“</p>
			<p class="MLP-text">„Co?“</p>
			<p class="MLP-text">„Rozum nemít!“</p>
			<p class="MLP-text">„Cože?“</p>
			<p class="MLP-text">„Uletěl. Taktak. Uletěl!“ opakoval Tatar ještě tajemněji. „Ona&#160;– nemocná být. On loď mít, veliká, i&#160;druhá mít, i&#160;třetí, po Volze chodit, já od Volhy taky být. Ještě továrna být, ale shořet a&#160;on&#160;– hlavu nemít.“</p>
			<p class="MLP-text">„Přeskočilo mu?“</p>
			<p class="MLP-text">„Ne, ne…“ a&#160;Tatar odděloval slova: „On rozum ne ztratit. On hlavu dobrá mít. Všecko znát, knihy moc číst a&#160;jiným pravdu říkat. Tak přijít někdo: dva ruble, tři ruble, čtyrycet ruble, jak kdo chtít. On&#160;– kniha podívat a&#160;pravdu povědět. A&#160;peníze na stůl, hnedky na stůl vyložit&#160;– bez penízu nic!“</p>
			<p class="MLP-text">A&#160;domovník si natolik bral k&#160;srdci Murinovy záležitosti, až se radostně rozesmál.</p>
			<p class="MLP-text">„No a&#160;co, hádal někomu?“</p>
			<p class="MLP-text">„Hm…“ zamumlal Tatar a&#160;přikývl, „ona pravdu povědět. Ona Boha prosit, hodně prosit. Přicházet to na něho pak…“</p>
			<p class="MLP-text">A&#160;znovu opakoval výmluvný posuněk.</p>
			<p class="MLP-text">Vtom na něj kdosi zavolal ze sousedního dvora a&#160;vzápětí se objevil shrbený šedovlasý mužík v&#160;selském kožichu. Šel, hekal, klopýtal, díval se do země a&#160;něco si mumlal. Vypadalo to, že stářím přišel o&#160;rozum.</p>
			<p class="MLP-text">„Domácí, domácí!“ zašeptal spěšně domovník, kývl Ordynovovi kvapně na rozloučenou, strhl si čepici a&#160;rozběhl se k&#160;starci, jehož tvář připadala Ordynovovi známá: alespoň se s&#160;ním nedávno setkal. Usoudil, že na tom není nic divného, a&#160;odešel. Domovník se mu jevil jako obrovský podfukář a&#160;drzoun. Ten flákač jako by se mnou handloval! pomyslel si. „Bůhví, co v&#160;tom vlastně vězí,“ pronesl už na ulici.</p>
			<p class="MLP-text">Postupně ho ovládly jiné myšlenky. Všecko působilo nepříjemným dojmem: byl pošmourný studený den a&#160;poletoval sníh. Ordynov cítil, jak ho znovu zmáhá zimnice, a&#160;půda se mu rozkolébala pod nohama. Vtom mu známý hlas, odporně sladký nakřáplý tenor, popřál dobré jitro.</p>
			<p class="MLP-text">„Jaroslave Iljiči!“ zvolal Ordynov.</p>
			<p class="MLP-text">Před ním stál čilý třicátník s&#160;červenými tvářemi a&#160;šedýma mlsnýma očkama, oblečený jako obvykle, a&#160;s&#160;úsměvem mu podával ruku. Seznámili se zcela náhodou přesně před rokem, téměř na ulici. K&#160;jejich letmému seznámení přispěla jednak náhoda, jednak pozoruhodná slabost Jaroslava Iljiče pro dobré, šlechetné a&#160;zejména vzdělané lidi, kteří přinejmenším svým zdvořilým vystupováním a&#160;nadáním patřili k&#160;lepší společnosti. Přestože měl Jaroslav Iljič výjimečně sladký tenor, dokonce i&#160;v&#160;rozhovoru s&#160;těmi nejbližšími přáteli se v&#160;jeho hlasu ozýval zřetelný velitelský tón, který nestrpěl odmluvu&#160;– možná to byl zvyk.</p>
			<p class="MLP-text">„Kde se tu berete?“ vykřikl Jaroslav Iljič s&#160;výrazem upřímného nadšení.</p>
			<p class="MLP-text">„Bydlím tady.“</p>
			<p class="MLP-text">„Už dávno?“ pokračoval Jaroslav Iljič stále zpěvavějším hlasem. „A&#160;já neměl ani tušení! Jsem váš soused. Bydlím ve zdejší čtvrti. Už víc než před měsícem jsem se vrátil z&#160;Rjazanské gubernie. A&#160;teď jsem vás lapil, můj starý šlechetný příteli!“ a&#160;dobrosrdečně se rozesmál. „Čekej na mě u&#160;Tarasova, Sergejeve!“ zahlaholil náhle. „A&#160;beze mě ani ránu! A&#160;Olsufjevovu domovníkovi řekni, ať sebou mrskne! Pověz mu, ať okamžitě přijde do kanceláře. Vrátím se asi za hodinku.“</p>
			<p class="MLP-text">Zatímco spěšně vydával komusi příkazy, delikátně vzal Ordynova pod paždí a&#160;zavedl ho do nejbližšího hostince.</p>
			<p class="MLP-text">„Neměl bych klid, kdybychom po tak dlouhé přestávce spolu nevyměnili pár slov o&#160;samotě. Co vaše věda?“ dodal skoro nábožně a&#160;tajemně ztišil hlas. „Pořád pracujete?“</p>
			<p class="MLP-text">„Ano,“ přikývl Ordynov a&#160;dostal nápad.</p>
			<p class="MLP-text">„To je ušlechtilé, ano, ano,“ a&#160;Jaroslav Iljič mu pevně stiskl ruku. „Budete ozdobou naší společnosti. Dej vám Bůh štěstí na vědeckém poli… Božínku, jsem tak rád, že jsem vás potkal! Tolikrát jsem si na vás vzpomněl a&#160;říkal jsem si, jakpak se asi vynachází náš velkodušný důvtipný Ordynov?“</p>
			<p class="MLP-text">Usadili se v&#160;salonku. Jaroslav Iljič objednal občerstvení, nařídil, aby přinesli vodku, a&#160;dojatě pohlédl na Ordynova.</p>
			<p class="MLP-text">„Mezitím co jsme se neviděli, hodně jsem četl,“ začal nesměle, poněkud úlisně. „Přečetl jsem celého Puškina…“</p>
			<p class="MLP-text">Ordynov se na něho roztržitě podíval.</p>
			<p class="MLP-text">„Obdivuhodné zobrazení lidské vášně, prosím. Ale především dovolte, abych vám poděkoval. Tolik jste toho pro mě udělal… Naučil jste mě správně uvažovat.“</p>
			<p class="MLP-text">„Co vás napadá!“</p>
			<p class="MLP-text">„Ne, dovolte. Co je pravda, to je pravda. Spravedlnost musí být. Jsem hrdý na to, že cit pro spravedlnost ve mně ještě neuhasl.“</p>
			<p class="MLP-text">„Prosím vás! Nebuďte vůči sobě nespravedlivý. Vážně, já…“</p>
			<p class="MLP-text">„Ne, to je naprosto spravedlivé,“ namítl neobvykle zapáleně Jaroslav Iljič. „Co jsem v&#160;porovnání s&#160;vámi? Nemám pravdu?“</p>
			<p class="MLP-text">„Můj ty Bože…“</p>
			<p class="MLP-text">„Ano, ano…“</p>
			<p class="MLP-text">Oba se odmlčeli.</p>
			<p class="MLP-text">„Byl jsem pamětliv vašich rad, přerušil jsem spoustu společensky neúnosných známostí a&#160;částečně jsem obrousil svoje chování,“ spustil znovu Jaroslav Iljič trochu plaše a&#160;úlisně. „Když mám volnou chvíli, převážně vysedávám doma a&#160;po večerech čtu nějakou užitečnou literaturu… Mám jedno přání, vážený příteli, rád bych alespoň malým dílem prospěl své vlasti…“</p>
			<p class="MLP-text">„Vždycky jsem vás pokládal za nesmírně šlechetného člověka.“</p>
			<p class="MLP-text">„Pokaždé mi vléváte balzám do duše… ušlechtilý mladý muži…“ a&#160;Jaroslav Iljič srdečně stiskl Ordynovovi ruku. „Copak, vy nepijete?“ podivil se, když se trochu uklidnili.</p>
			<p class="MLP-text">„Nemůžu. Jsem nemocný.“</p>
			<p class="MLP-text">„Nemocný? Ale, ale! A&#160;jak a&#160;kdy jste ráčil onemocnět? Jestli si přejete… Kdo vás léčí? Jestli si přejete, řeknu našemu soukromému doktorovi. Sám k&#160;němu osobně zaběhnu. Má zlaté ruce!“ a&#160;užuž sahal po klobouku.</p>
			<p class="MLP-text">„Uctivě děkuju. Neléčím se a&#160;nemám rád doktory…“</p>
			<p class="MLP-text">„Co to povídáte? Copak je tohle možné? Ten doktor dělá hotové zázraky!“ pokračoval vemlouvavě Jaroslav Iljič. „Onehdá&#160;– když dovolíte, budu vám to vyprávět&#160;– onehdá k&#160;němu přijde jeden chudák zámečník a&#160;povídá: ‚Píchnul jsem se tuhle nářadím do ruky, vyléčte mě…‘ Doktor viděl, že tomu nešťastníkovi hrozí otrava krve, a&#160;rozhodl se postižený úd amputovat. Provedl to přede mnou a&#160;tak ušlech… chci říct tak skvěle, že kdybych necítil účast k&#160;trpícímu lidstvu, bylo by mi příjemné jen tak, ze zvědavosti to sledovat. A&#160;co vás trápí a&#160;jak jste k&#160;tomu přišel?“</p>
			<p class="MLP-text">„Stěhování… Teprve dneska jsem vstal.“</p>
			<p class="MLP-text">„Ještě nejste v&#160;pořádku. Radím vám, neměl byste chodit ven. Tak tedy už nebydlíte tam co dřív? A&#160;co vás vedlo k&#160;tomu, že jste se přestěhoval?“</p>
			<p class="MLP-text">„Moje bytná odjela z&#160;Petrohradu.“</p>
			<p class="MLP-text">„Domna Savišna? Opravdu? Dobrá, ušlechtilá stařenka! Víte, cítil jsem k&#160;ní skoro synovskou úctu. V&#160;jejím životě bylo cosi vznešeného, ještě z&#160;dob našich pradědů… Při pohledu na ni jako bych viděl před sebou naši stařičkou majestátní minulost… Totiž víte, já tak trochu básním…“ uzavřel rozpačitě a&#160;zrudl až po uši.</p>
			<p class="MLP-text">„Ano, byla to hodná žena.“</p>
			<p class="MLP-text">„A&#160;když dovolíte, kdepak teď bydlíte?“</p>
			<p class="MLP-text">„Tady nedaleko, v&#160;domě Koršunovových.“</p>
			<p class="MLP-text">„Znám domácího. Impozantní stařík! Je to, smím-li to tak říct, můj téměř blízký přítel. Požehnané stáří!“</p>
			<p class="MLP-text">Rty se mu rozechvěly radostí a&#160;dojetím. Objednal ještě kalíšek vodky a&#160;dýmku.</p>
			<p class="MLP-text">„Pronajal jste si samostatný byt?“</p>
			<p class="MLP-text">„Ne, bydlím v&#160;podnájmu.“</p>
			<p class="MLP-text">„A&#160;u&#160;koho? Třeba ho taky znám.“</p>
			<p class="MLP-text">„U&#160;měšťana Murina… Takový vysoký stařík.</p>
			<p class="MLP-text">„Murin, Murin… Račte dovolit, to je v&#160;zadním dvoře nad rakvářem?“</p>
			<p class="MLP-text">„Ano. V&#160;tom posledním dvoře.“</p>
			<p class="MLP-text">„Hm… a&#160;je tam klid?“</p>
			<p class="MLP-text">„Teprve jsem se nastěhoval.“</p>
			<p class="MLP-text">„Hm… chtěl jsem jenom říct… hm… Mimochodem, nevšiml jste si něčeho zvláštního?“</p>
			<p class="MLP-text">„Vážně, já…“</p>
			<p class="MLP-text">„Totiž, jsem si jist, že se u&#160;něj budete mít dobře, jestli vám pokoj bude vyhovovat… Ale co to říkám, chci vás jen upozornit… Ale jak vás znám… Co tomu staříkovi říkáte?“</p>
			<p class="MLP-text">„Zdá se, že je nemocný.“</p>
			<p class="MLP-text">„Ano, hrozně trpí. A&#160;nevšiml jste si něčeho takového… Mluvil jste s&#160;ním?“</p>
			<p class="MLP-text">„Velmi málo. Je to samotář a&#160;žlučovitý člověk…“</p>
			<p class="MLP-text">„Hm…“ a&#160;Jaroslav Iljič se zamyslel. „Chudák je to!“ dodal po chvíli.</p>
			<p class="MLP-text">„Opravdu?“</p>
			<p class="MLP-text">„Ano, chudák a&#160;přitom neuvěřitelný podivín a&#160;zajímavý člověk. Ostatně, když vás neobtěžuje… Odpusťte, že jsem o&#160;tom začal, ale zajímalo mě, jak…“</p>
			<p class="MLP-text">„Vzbudil jste i&#160;mou zvědavost… Moc rád bych věděl, co je to zač. Navíc teď u&#160;něj bydlím…“</p>
			<p class="MLP-text">„Abyste ráčil vědět, povídá se, že to byl kdysi velký boháč. Nejspíš už jste se doslechl, že obchodoval… Vinou různých nešťastných okolností o&#160;všecko přišel; za bouře se potopilo několik jeho lodí s&#160;nákladem. Továrnu, kterou, jak se zdá, svěřil svému blízkému milovanému příbuznému, taky stihl zlý osud: vyhořela a&#160;při požáru zahynul i&#160;jeho příbuzný. Uznejte, to byla strašlivá ztráta! Po tom všem prý Murin upadl do těžké deprese. Začali se bát, že ztratí rozum, a&#160;opravdu, ve sporu s&#160;jiným obchodníkem, taky majitelem lodí, se projevil tak podivně a&#160;nečekaně, že všecko, co se událo, bylo připsáno na vrub jeho šílenství. Jsem ochoten tomu věřit. Slyšel jsem podrobně vyprávět o&#160;některých jeho zvláštnostech. Nakonec došlo k&#160;jedné podivné, takříkajíc osudové události, která se nedá vysvětlit jinak než nepřízní rozhněvaného osudu.“</p>
			<p class="MLP-text">„Jaké?“ zeptal se Ordynov.</p>
			<p class="MLP-text">„Říká se, že v&#160;chorobném záchvatu šílenství zabil jistého mladého obchodníka, kterého si předtím neobyčejně oblíbil. Když se po záchvatu vzpamatoval, byl tak otřesen, že si prý chtěl sáhnout na život. Opravdu nevím, co za tím je a&#160;co se stalo potom, ale je známo, že pár let se kál… Ale co je vám, příteli? Neunavuje vás moje povídání?…“</p>
			<p class="MLP-text">„Kdeže… Říkáte, že se kál?… Ale vždyť nežije sám.“</p>
			<p class="MLP-text">„To prosím nevím. Říká se, že žil sám. Přinejmenším nikdo jiný do té záležitosti není zapletený. Ostatně, co bylo dál, o&#160;tom jsem nic neslyšel, vím jenom, že…“</p>
			<p class="MLP-text">„Co?“</p>
			<p class="MLP-text">„Vím jenom… vlastně nic, co bych mohl dodat… Chci jen říct, že jestliže u&#160;něho pozorujete něco nezvyklého, co se vymyká běžnému chápání věcí, to všecko je následek neštěstí, které ho několikrát postihlo…“</p>
			<p class="MLP-text">„Ano, je to pánbíčkář a&#160;velký pokrytec.“</p>
			<p class="MLP-text">„Nemyslím, příteli. Vždyť tolik trpěl. Myslím si, že má dobré srdce.“</p>
			<p class="MLP-text">„Ale teď už šílenstvím netrpí. Je zdravý.“</p>
			<p class="MLP-text">„<span>Ovšem, za to vám ručím. Na to mohu přísahat. Má všech pět pohromadě. Je jenom, jak jste ráčil správně podotknout, podivín a&#160;pobožnůstkář. Jinak je to velice rozumný člověk. Mluví směle a&#160;neobyčejně inteligentně, prosím. V&#160;jeho tváři jsou znatelné stopy dřívějšího bouřlivého života. Zajímavý člověk a&#160;mimořádně sečtělý.“</span></p>
			<p class="MLP-text">„Čte, soudím, výhradně jen církevní literaturu?“</p>
			<p class="MLP-text">„Ano, je to mystik, prosím.“</p>
			<p class="MLP-text">„Cože?“</p>
			<p class="MLP-text">„Mystik. Ale to jen mezi námi. A&#160;abyste věděl, po určitou dobu byl pod přísným dohledem. Měl obrovský vliv na každého, kdo k&#160;němu přišel.“</p>
			<p class="MLP-text">„Jaký vliv?“</p>
			<p class="MLP-text">„Víte… ale vy tomu nebudete věřit. Tehdá ještě nebydlel ve zdejší čtvrti. Jistý občan, zámožný člověk, kterého si všichni vážili, k&#160;němu ze zvědavosti zajel s&#160;jedním poručíkem. Přijedou k&#160;němu, on je přijme a&#160;začne si je zevrubně prohlížet. Obyčejně se každému, komu chtěl něčím prospět, upřeně zadíval do tváře. V&#160;opačném případě dotyčného poslal zpátky a&#160;dokonce prý zcela bez okolků. Ptal se těch známých, co si přejí. ‚Tak a&#160;tak to je,‘ vysvětluje zmíněný občan, ‚váš talent vám to poví za nás. Prosím, račte do vedlejšího pokoje,‘ a&#160;pokynul tomu, kdo od něj něco potřeboval. Zmíněný občan mi nevykládal, co se dělo dál, ale vyšel prý z&#160;pokoje bledý jako smrt. Totéž se přihodilo jisté vznešené bohaté dámě: taky od něho odešla s&#160;pláčem celá sinalá a&#160;ohromená tím, co jí předpověděl a&#160;jak uměl mluvit.“</p>
			<p class="MLP-text">„To je zvláštní. A&#160;teď už se tím nezabývá?“</p>
			<p class="MLP-text">„Je to, prosím, přísně zakázané. Vyskytly se prapodivné příklady, prosím. Jeden mladý poručík, výkvět a&#160;naděje jisté lepší rodiny, se na něj podíval s&#160;úšklebkem. ‚Co se směješ?‘ zeptal se rozdurděně stařík. ‚Za tři dny bude z&#160;tebe tohle!‘, a&#160;zkřížil ruce na prsou jako nebožtík.“</p>
			<p class="MLP-text">„No a?“</p>
			<p class="MLP-text">„Netroufám si uvěřit, ale prý se jeho věštba splnila. Má dar, příteli… Ráčíte se usmívat… Vím, jste mnohem vzdělanější než já. Ale já mu věřím&#160;– není to žádný šarlatán. Sám Puškin se o&#160;něčem takovém zmiňuje ve svých dílech.“</p>
			<p class="MLP-text">„Hm. Nehodlám se s&#160;vámi přít. Ale… Říkal jste, mně se zdá, že nežije sám.“</p>
			<p class="MLP-text">„Nevím… snad má u&#160;sebe dceru.“</p>
			<p class="MLP-text">„Dceru?“</p>
			<p class="MLP-text">„Ano, prosím, nebo jestli je to jeho žena… Vím jenom, že žije s&#160;nějakou ženou. Zahlédl jsem ji jen letmo a&#160;nevěnoval jsem jí pozornost.“</p>
			<p class="MLP-text">„Hm… To je divné…“</p>
			<p class="MLP-text">Ordynov se zamyslel. Jaroslav Iljič ho láskyplně pozoroval. Byl dojat, že potkal starého přítele i&#160;že ho uspokojivě informoval o&#160;čemsi nejvýš zajímavém. Nespouštěl ze svého společníka oči a&#160;bafal ze své dýmky. Náhle vyskočil a&#160;začal pospíchat.</p>
			<p class="MLP-text">„Já zapomněl! Sedím tady už celou hodinu! Drahý příteli, ještě jednou děkuju osudu za to, že nás dva svedl dohromady, ale teď už musím jít. Dovolíte, abych vás někdy navštívil ve vašem učeném koutku?“</p>
			<p class="MLP-text">„Buďte tak laskav, budu rád. Až si vyšetřím volnou chvilku, zaběhnu k&#160;vám.“</p>
			<p class="MLP-text">„Mám věřit tak příjemné novince? Budu vám nesmírně zavázán! Ani nevíte, jak jste mě potěšil.“</p>
			<p class="MLP-text">Vyšli z&#160;hostince. Sergejev už jim pádil vstříc a&#160;překotně hlásil Jaroslavu Iljiči, že tudy ráčí projíždět Vilém Jemeljanovič. A&#160;skutečně, v&#160;dálce se vynořil pár bujných vraníků zapřažených do furiantských bryček. Zejména náruční kůň byl pozoruhodný. Jaroslav Iljič pevně sevřel ruku svému nejlepšímu příteli, takže se Ordynov cítil jako v&#160;kleštích, dotkl se klobouku a&#160;běžel uvítat bryčky. Cestou se asi dvakrát ohlédl a&#160;kývl Ordynovovi na rozloučenou.</p>
			<p class="MLP-text">Ten cítil ve všech údech strašlivou únavu a&#160;byl natolik vyčerpaný, že se sotva vlekl. Stěží se dobelhal k&#160;domu Koršunovových. Ve vratech znovu potkal domovníka, který náramně bedlivě sledoval, jak se loučí s&#160;Jaroslavem Iljičem, a&#160;už zdálky na něj mával. Ale mladík ho nevšímavě míjel. Ve dveřích bytu se srazil s&#160;jakousi drobnou šedou postavou, která, hlavu sklopenou, právě odcházela od Murina.</p>
			<p class="MLP-text">„Panebože, odpusť mi moje hříchy!“ zašeptala postava a&#160;uskočila, jako když otevřeme láhev a&#160;odletí zátka.</p>
			<p class="MLP-text">„Neporazil jsem vás?“</p>
			<p class="MLP-text">„Ne. Díky, nic se mi nestalo. Jste hodný, že se zajímáte… Panebože!“</p>
			<p class="MLP-text">Nenápadný človíček obezřetně sestupoval po schodech a&#160;hekal, vzdychal a&#160;něco si špital pod nos. Byl to majitel domu, kterého se tak domovník vyděsil. Ordynov si vzpomněl, že ho poprvé uviděl tady, u&#160;Murina, když se stěhoval.</p>
			<p class="MLP-text">Uvědomil si, že je podrážděný a&#160;otřesený, poznal, že jeho představivost i&#160;citlivost jsou krajně napjaté, a&#160;rozhodl se, že si nebude věřit. Poznenáhlu upadl do jakési otupělosti. Jako by mu ležel na srdci těžký balvan; bolelo jako poraněné a&#160;celé jeho nitro přetékalo utajenými, nevysychajícími slzami.</p>
			<p class="MLP-text">Opět sklesl na lůžko, které mu ustlala, a&#160;naslouchal. Zaslechl dvojí dech: jeden těžký, chorobný, přerývaný, druhý tichý, nepravidelný, rovněž vzrušený, jako by se srdce zmítalo jakousi vášní, touhou. Co chvíli se ozval šelest jejích šatů: dokonce i&#160;zvuk jejích lehkých tichých kroků vzbuzoval v&#160;jeho srdci tupou, ale trýznivě slastnou bolest. Nakonec jako by kdosi vypukl v&#160;křečovitý pláč, následoval bouřlivý vzdech a&#160;pak slova modlitby. Věděl, že klečí před ikonou, ruce sepjaté v&#160;jakémsi šíleném zoufalství. Kdo je vlastně? Za koho se modlí? Jaká bezvýchodná vášeň se skrývá v&#160;jejím srdci? Proč tolik trpí, teskní a&#160;vylévá si svou bolest horkými zoufalými slzami?</p>
			<p class="MLP-text">Připomněl si její slova. Všecko, co mu říkala, mu dosud znělo v&#160;uších jako hudba a&#160;srdce láskyplně odpovídalo těžkými tlumenými údery na každé nábožně opakované slovo… Na vteřinu se mu mihlo hlavou, že to všecko byl sen. Ale vzápětí celou svou bytostí pocítil útěšný smutek, když si znovu vybavil její horký dech, její slova a&#160;polibek. Zavřel oči a&#160;už o&#160;sobě nevěděl. Kdesi odbíjely hodiny: bylo pozdě, šeřilo se.</p>
			<p class="MLP-text">Zdálo se mu, že se nad ním zase sklání, hledí mu do očí svýma kouzelně jasnýma očima, zvlhlýma jiskřivými slzami tiché radosti, klidnýma a&#160;jasnýma jako nekonečná tyrkysová nebeská báň za horkého poledne. Její tvář vyzařovala sváteční klid, její úsměv hřál příslibem bezmezné blaženosti; soucitně, s&#160;dětským zápalem, mu spočinula na rameni, že se mu z&#160;vysílených prsou vydral radostný vzdech. Chtěla mu cosi povědět, laskavě mu cosi svěřovala. Náhle zaslechl hudbu, která drásala srdce. Dychtivě sál do sebe vzduch, zelektrizovaný jejím blízkým dechem. V&#160;teskné touze rozpřáhl náruč a&#160;s&#160;povzdechem otevřel oči… Stála před ním, skláněla se k&#160;němu, celá bledá, jako by se něčeho polekala, plakala a&#160;chvěla se rozrušením. Cosi mu říkala, o&#160;něco ho úpěnlivě prosila a&#160;přitom lomila poloobnaženýma rukama. Sevřel ji v&#160;objetí a&#160;ona se roztřásla v&#160;jeho náručí.</p>
		</div>
</body>
</html>