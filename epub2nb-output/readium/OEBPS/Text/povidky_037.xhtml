<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>povidky-27</title>
		<link href="../Styles/povidky_idstyles.css" rel="stylesheet" type="text/css"/>
	</head>
	<body xmlns:xml="http://www.w3.org/XML/1998/namespace" id="povidky" xml:lang="cs-CZ">
<div>
			<p id="toc_marker-10-1" class="MLP-UROVEN2-KAPITOLA-DOSTOJ-">1</p>
			<p class="MLP-text-bez1radku--12-0">Třináctého ledna letošního roku, roku 1865, manželka mého vzdě­laného přítele, kolegy a&nbsp;částečně také vzdáleného příbuzného Ivana Matvejiče Jelena Ivanovna si přála o&nbsp;půl jedné v&nbsp;poledne prohlédnout si krokodýla, kterého ukazovali za jistý poplatek v&nbsp;Pasáži. Ivan Matvejič už měl v&nbsp;kapse jízdenku do ciziny (nejel tam proto, aby se léčil, jako spíš ze zvědavosti) a&nbsp;dostal ten den v&nbsp;úřadu volno, takže se nevzpouzel neodolatelnému přání své choti, ale dokonce sám zahořel zvědavostí.</p>
			<p class="MLP-text">„Výborný nápad!“ prohlásil spokojeně, „prohlédneme si krokodýla! Chystám se do Evropy, a&nbsp;tak nebude špatné seznámit se ještě předtím s&nbsp;jejími tuzemskými obyvateli.“ S&nbsp;těmi slovy nabídl své ženě rámě a&nbsp;oba se neprodleně odebrali do Pasáže. Já jako obyčejně jsem se na ně jako domácí přítel „pověsil“. Ještě nikdy jsem neviděl svého kolegu v&nbsp;růžovější náladě, než v&nbsp;jaké se nacházel toho pro mě památného jitra&nbsp;– je svatá pravda, že nikdy předem nevíme, co nám osud chystá. Hned jak jsme vešli do Pasáže, přítel se začal rozplývat nad tou velkolepou budovou, a&nbsp;když jsme se přiblížili k&nbsp;obchodu, kde ukazovali obludu, nedávno přivezenou do hlavního města, byl ochoten zaplatit za mě majiteli krokodýla pětadvacetník, což se mu dřív nikdy nestalo. Sotva jsme vstoupili do nevelké místnosti, zpozorovali jsme, že kromě krokodýla tu ukazují také cizokrajné papoušky kakadu a&nbsp;navíc skupinu opic ve zvláštní vitríně v&nbsp;pozadí. Těsně u&nbsp;vchodu vlevo u&nbsp;zdi stála velká plechová nádrž na způsob vany, přikrytá pevnou železnou mříží, a&nbsp;na dně bylo na palec vody. V&nbsp;téhle mělké louži chovali obrovského krokodýla, který ležel bez hnutí jako kláda, zřejmě zbavený v&nbsp;našem sychravém nevlídném počasí, které nepřeje cizincům, všech svých schopností. Obluda v&nbsp;nikom z&nbsp;nás tří zpočátku nevzbudila zvláštní zvědavost.</p>
			<p class="MLP-text">„Tak to je ten krokodýl,“ pronesla Jelena Ivanovna zpěvavě a&nbsp;soucitně, „já jsem si ho představovala jinak!“</p>
			<p class="MLP-text">Nejspíš si myslela, že je briliantový. Mezitím k&nbsp;nám přistoupil majitel krokodýla, Němec, a&nbsp;zatvářil se nadmíru nadutě.</p>
			<p class="MLP-text">„Má pravdu,“ šeptl mi přítel, „uvědomuje si, že je dnes jediný, kdo v&nbsp;celém Rusku předvádí krokodýla.“</p>
			<p class="MLP-text">Tuhle hloupou poznámku rovněž přičítám nezvykle dobromyslné náladě svého kolegy, který býval v&nbsp;jiných případech tuze závistivý.</p>
			<p class="MLP-text">„Mně se zdá, že ten váš krokodýl vůbec není živý,“ prohodila znovu Jelena Ivanovna, popíchnutá majitelovou nepřístupností, a&nbsp;s&nbsp;graciézním úsměvem na něho pohlédla, aby toho hrubiána obměkčila&nbsp;– takový manévr je ženám vlastní.</p>
			<p class="MLP-text">„Omyl, madam,“ odpověděl majitel lámanou ruštinou, nadzvedl do poloviny mříž a&nbsp;hůlkou šťouchl krokodýla do hlavy. Záludný netvor lehce pohnul tlapami a&nbsp;ocasem, aby ukázal známky života, zvedl tlamu a&nbsp;vydal ze sebe jakýsi zvuk připomínající táhlé funění.</p>
			<p class="MLP-text">„No tak, nezlob se, Karlchen,“ konejšil ho laskavě Němec, posílený ve své samolibosti.</p>
			<p class="MLP-text">„Ten je ale odporný! Až jsem se polekala,“ ještě koketněji zašveholila Jelena Ivanovna, „teď se mi o&nbsp;něm bude zdát.“</p>
			<p class="MLP-text">„Ale ve snu vás nekousne, madam,“ poznamenal galantně Němec a&nbsp;první ze všech se zasmál svému vtipu, ale nikdo z&nbsp;nás se k&nbsp;němu nepřidal.</p>
			<p class="MLP-text">„Pojďme, příteli,“ oslovila přímo mě Jelena Ivanovna, „raději si prohlédneme opice. Mám úžasně ráda opice: jsou tak roztomilé… ale krokodýl je hrozný!“</p>
			<p class="MLP-text">„Jen se neboj, drahoušku,“ zvolal za námi Ivan Matvejič&nbsp;– lichotilo mu dělat před manželkou hrdinu. „Tenhle ospalý obyvatel faraonovy říše nám nic neudělá,“ a&nbsp;zůstal stát u&nbsp;plechové nádrže. Ba co víc, dokonce rukavicí zalechtal krokodýla na nose, aby, jak se později přiznal, ho donutil znovu funět. Majitel následoval Jelenu Ivanovnu jako dámu k&nbsp;vitríně s&nbsp;opicemi.</p>
			<p class="MLP-text">Všechno probíhalo náramně a&nbsp;nedalo se nic předvídat. Jelena Ivanovna se natolik zabavila a&nbsp;rozdováděla, až se zdálo, že pro opice zapomněla na celý svět. Spokojeně vykřikovala, neustále se na mě obracela, okatě majitele přehlížela a&nbsp;smála se, jakmile vypozorovala, že se opice podobají jejím krátkodobým známým a&nbsp;přátelům. I&nbsp;já jsem se bavil, protože podobnost byla nepochybná. Majitel nevěděl, zda se má smát či ne, a&nbsp;nakonec se zasmušil. Vtom se rozlehl strašlivý, mohu říci nepříčetný výkřik, až se stěny otřásly. Nevěděl jsem, co si mám myslet, a&nbsp;zpočátku jsem strnul na místě, ale když jsem zjistil, že už i&nbsp;Jelena Ivanovna křičí, střelhbitě jsem se otočil a&nbsp;– co nevidím! Uviděl jsem – panebože&nbsp;– nešťastného Ivana Matvejiče v&nbsp;sevření hrozivých krokodýlích čelistí: krokodýl ho uchopil v&nbsp;pase a&nbsp;vyzvedl do vzduchu. Nešťastník zoufale mrskal nohama a&nbsp;stačil jediný okamžik&nbsp;– a&nbsp;zmizel. Líčím to se všemi podrobnostmi, protože jsem po celou tu dobu stál jako socha a&nbsp;sledoval jsem celý ten proces s&nbsp;takovou pozorností a&nbsp;zvědavostí, na kterou nikdy nezapomenu. V&nbsp;tu osudnou chvíli mi blesklo hlavou, co kdybych se na místě mého přítele ocitl já sám, to by byla nepříjemnost… Ale k&nbsp;věci. Krokodýl zprvu otočil ubožáka ve svých strašlivých čelistech nohama k&nbsp;sobě a&nbsp;nejprve do sebe vsoukal jeho nohy; pak svou oběť vyplivl, a&nbsp;ačkoliv se Ivan Matvejič pokoušel vyprostit a&nbsp;chytal se rukama nádrže, znovu ho do sebe vsoukal, tentokrát až po pás. Nakonec říhl, pak rozevřel čelisti a&nbsp;několikrát je sklapl, takže Ivan Matvejič nám doslova mizel před očima. Naposledy krokodýl rozevřel tlamu a&nbsp;tentokrát spolkl mého vzdělaného přítele beze zbytku. Na krokodýlově šupinaté kůži bylo možné sledovat, jak Ivan Matvejič se všemi svými tvary prochází jeho útrobami. Užuž jsem se chystal vykřiknout, ale osudu se zachtělo ještě jednou si s&nbsp;námi věrolomně zažertovat: krokodýl se vypjal, zřejmě se dávil tak obrovským soustem, říhl, znovu rozevřel svou hrozivou tlamu a&nbsp;v&nbsp;ní se mihla hlava Ivana Matvejiče se zoufalým výrazem: přitom se mu brýle svezly z&nbsp;nosu až na dno nádrže. Jako by ta zoufalá hlava vyskočila jen proto, aby se ještě jednou, naposledy, rozhlédla po okolí a&nbsp;v&nbsp;duchu se rozloučila se všemi světskými radovánkami. Jenomže svůj úmysl nestačila provést: krokodýl se vzchopil, polkl a&nbsp;v&nbsp;okamžení hlava zmizela, tentokrát už navždy. Objevení a&nbsp;zmizení té dosud živé lidské hlavy bylo strašlivé, ale snad proto, že se odehrálo tak rychle a&nbsp;nečekaně, nebo to způsobily brýle, klouzající z&nbsp;nosu, mělo v&nbsp;sobě něco natolik směšného, že jsem znenadání vyprskl, ale vzápětí jsem si uvědomil, že pro domácího přítele nešťastného Ivana Matvejiče se nehodí, aby se v&nbsp;takové chvíli smál, a&nbsp;oslovil jsem s&nbsp;účastným výrazem Jelenu Ivanovnu:</p>
			<p class="MLP-text">„Teď je s&nbsp;naším přítelem konec!“</p>
			<p class="MLP-text">Nedovedu ani ve snu vyjádřit, jak silné bylo po celou tu dobu rozrušení Jeleny Ivanovny. Zpočátku po prvním výkřiku jako by ztuhla a&nbsp;pozorovala ten zmatek na první pohled lhostejně, ale s&nbsp;vytřeštěnýma očima; později se srdceryvně rozeštkala, ale já ji uchopil za ruce. V&nbsp;tom okamžiku majitel, zprvu otupělý hrůzou, spráskl ruce a&nbsp;vykřikl s&nbsp;pohledem upřeným k&nbsp;nebi:</p>
			<p class="MLP-text">„Ach, můj krokodýl, mein allerliebstes Karlchen! Mutter, Mutter, Mutter!“</p>
			<p class="MLP-text">Po tom výkřiku se otevřely zadní dveře a&nbsp;objevila se Mutter v&nbsp;čepci, stará, ruměná, ale rozcuchaná, a&nbsp;s&nbsp;jekotem se vrhla k&nbsp;svému Němci.</p>
			<p class="MLP-text">Vypukl zmatek: Jelena Ivanovna jako zběsilá vykřikovala stále jediné slovo: „Řezat! Řezat!“, vrhala se k&nbsp;majiteli a&nbsp;k&nbsp;Mutter a&nbsp;nejspíš v&nbsp;pominutí smyslů žadonila, aby komusi za cosi nařezali. Ale majitel ani Mutter nám nevěnovali sebemenší pozornost a&nbsp;oba bučeli u&nbsp;nádrže jako telata.</p>
			<p class="MLP-text">„On kaput, brzy prasknout, protože spolknout ganz úředník!“ křičel majitel.</p>
			<p class="MLP-text">„Unser Karlchen, unser allerliebstes Karlchen wird sterben!“ ječela Němka.</p>
			<p class="MLP-text">„My siroty a&nbsp;být bez chleba!“ přidal se majitel.</p>
			<p class="MLP-text">„Řezat, řezat, řezat!“ volala s&nbsp;pláčem Jelena Ivanovna a&nbsp;zaryla nehty do Němcova kabátu.</p>
			<p class="MLP-text">„On dráždit krokodýl&nbsp;– proč váš muž dráždit krokodýl?“ bránil se Němec. „Vy zaplatit, jestli Karlchen wird prasknout&nbsp;– das war mein Sohn, das war mein einziger Sohn!“</p>
			<p class="MLP-text">Přiznám se, že jsem byl krajně rozhořčen při pohledu na takový egois­mus přivandrovalého Němce a&nbsp;bezcitnost jeho rozcuchané Mutter, nicméně ustavičně opakované výkřiky Jeleny Ivanovny „řezat, řezat“ mě zneklidňovaly ještě víc a&nbsp;nakonec cele upoutaly mou pozornost, až jsem se vyděsil… Předesílám, že ty podivné výkřiky jsem špatně pochopil: měl jsem dojem, že Jelena Ivanovna na okamžik ztratila zdravý rozum, ale přesto, aby pomstila záhubu drahého manžela, navrhovala v&nbsp;zájmu vlastního zadostiučinění, aby krokodýla spráskali důtkami. Nakonec se ukázalo, že tím mínila něco úplně jiného. S&nbsp;jistými rozpaky jsem se ohlédl na dveře a&nbsp;začal jsem ji přemlouvat, aby se uklidnila, a&nbsp;hlavně, aby nepoužívala choulostivé slovo „řezat.“</p>
			<p class="MLP-text">Takové zpátečnické přání tady, v&nbsp;samém srdci Pasáže a&nbsp;vzdělané společnosti, pár kroků od sálu, kde možná právě v&nbsp;tu chvíli pan Lavrov přednáší pro veřejnost, je nejen nesplnitelné, ale dokonce nemyslitelné a&nbsp;každou minutu mohlo přivolat hvízdot vzdělanců a&nbsp;karikatury pana Stěpanova. Ke své hrůze jsem zjistil, že moje podezření a&nbsp;obavy byly oprávněné: náhle se rozhrnula opona, oddělující krokodýlárnu od kamrlíku, kde se vybíraly pětadvacetníky, a&nbsp;na prahu se vynořila hluboce předkloněná postava s&nbsp;kníry, plnovousem a&nbsp;s&nbsp;čepicí v&nbsp;ruce a&nbsp;snažila se nepřestoupit práh krokodýlárny, aby si uchovala právo nezaplatit vstupné.</p>
			<p class="MLP-text">„Takové zpátečnické přání, milostivá,“ pronesl neznámý a&nbsp;všemožně se pokoušel udržet rovnováhu a&nbsp;nepřepadnout k&nbsp;nám dovnitř, „nedělá čest vašemu duševnímu rozvoji a&nbsp;je podmíněno nedostatkem fosforu v&nbsp;mozku. Budete neprodleně vypískána v&nbsp;kronice pokroku i&nbsp;v&nbsp;našich satirických listech…“</p>
			<p class="MLP-text">Nedořekl: majitel krokodýla, který se mezitím vzpamatoval a&nbsp;s&nbsp;hrůzou zahlédl člověka, jenž nezaplatil vstupné, a&nbsp;přesto mluvil v&nbsp;krokodýlárně, se vrhl na neznámého pokrokáře a&nbsp;pěstmi ho vyprovodil ven. Na okamžik nám oba zmizeli z&nbsp;očí za oponou a&nbsp;já jsem se konečně dovtípil, že celý ten zmatek vypukl pro nic za nic. Ukázalo se, že Jelena Ivanovna je zcela nevinná: vůbec ji nenapadlo, jak jsem výše poznamenal, ponižujícím způsobem, zpátečnicky spráskat krokodýla důtkami, ale jednoduše si přála, aby mu nožem rozřezali břicho a&nbsp;osvobodili tak jejího manžela.</p>
			<p class="MLP-text">„Cože? Vy chtít, aby můj krokodýl zahynout?!“ zaúpěl majitel, který znovu vběhl dovnitř, „ne, ne, jen ať váš muž nejdřív zahynout a&nbsp;pak krokodýl! Mein Vater ukazovat krokodýl, mein Grossvater ukazovat krokodýl, mein Sohn bude ukazovat krokodýl a&nbsp;já budu ukazovat krokodýl! Všichni budou ukazovat krokodýl. Já ganz Europa projet a&nbsp;být slavný, ale vy nebýt slavná ganz Europa a&nbsp;zaplatit mně pokutu!“</p>
			<p class="MLP-text">„Ja, ja,“ přizvukovala zlostná Němka, „my vás nepustit, pokutu zaplatit, jestli Karlchen prasknout!“</p>
			<p class="MLP-text">„Správně,“ přisvědčil jsem klidně a&nbsp;přál jsem si co nejrychleji odtáhnout Jelenu Ivanovnu domů. „Nemělo by cenu krokodýla rozřezat, protože náš drahý přítel už se pravděpodobně vznáší někde na nebesích.“</p>
			<p class="MLP-text">„Kamaráde,“ ozval se v&nbsp;tu chvíli naprosto nečekaně hlas Ivana Matvejiče a&nbsp;krajně nás překvapil, „podle mého názoru je zapotřebí jednat přímo prostřednictvím dozorčí kanceláře, protože Němec bez pomoci policie nepochopí pravdu.“</p>
			<p class="MLP-text">Ta slova, vyřčená pevně, důrazně a&nbsp;svědčící o&nbsp;neobyčejné duchapřítomnosti, nás zpočátku ohromila natolik, že jsme všichni odmítali věřit svým uším. Vzápětí jsme se rozběhli k&nbsp;nádrži s&nbsp;krokodýlem a&nbsp;stejně zbožně jako nedůvěřivě jsme naslouchali nešťastnému vězni. Měl tlumený, slabý a&nbsp;dokonce pisklavý hlas, který jako by vycházel z&nbsp;velké dálky. Působilo to, jako kdyby si nějaký čtverák zakryl ústa obyčejným polštářem na spaní, odešel do vedlejší místnosti a&nbsp;křičel, aby předvedl obecenstvu, které zůstalo v&nbsp;prvním pokoji, jak se překřikují dva mužici v&nbsp;pustině, nebo jestliže je dělí hluboká strž. Jednou jsem měl to potěšení vyslechnout takový žert o&nbsp;vánočních svátcích u&nbsp;svých známých.</p>
			<p class="MLP-text">„Ivane, drahoušku, ty jsi živ!“ zablekotala Jelena Ivanovna.</p>
			<p class="MLP-text">„Živ a&nbsp;zdráv,“ odpověděl Ivan Matvejič, „a díky Bohu jsem byl pozřen bez sebemenší úhony. Znepokojuje mě jen jedno: jak budou na tu epizodu pohlížet moji nadřízení&nbsp;– získat jízdenku na cestu do ciziny a&nbsp;pak se ocitnout v&nbsp;krokodýlovi, to nesvědčí o&nbsp;velkém důvtipu.“</p>
			<p class="MLP-text">„Drahoušku, nestarej se teď o&nbsp;důvtipnost. Především se odtamtud musíš nějak vyškrabat,“ přerušila ho Jelena Ivanovna.</p>
			<p class="MLP-text">„Vyškrabat, vyškrabat!“ vykřikl majitel krokodýla, „nedovolím škrábat krokodýl. Teď publikum bude moc chodit a&nbsp;já budu fünfzig kopejek žádat, a&nbsp;Karlchen přestat prasknout.“</p>
			<p class="MLP-text">„Gott sei Dank!“ přidala se majitelka.</p>
			<p class="MLP-text">„Mají pravdu,“ klidně poznamenal Ivan Matvejič, „ekonomický princip je na prvním místě.“</p>
			<p class="MLP-text">„Kamaráde,“ zvolal jsem, „okamžitě běžím k&nbsp;tvým nadřízeným a&nbsp;budu si stěžovat, protože tuším, že my sami z&nbsp;téhle kaše nevybředneme.“</p>
			<p class="MLP-text">„Taky si myslím,“ souhlasil Ivan Matvejič, „ale bez finanční náhrady je stěží možné v&nbsp;našem století ekonomické krize jen tak pro nic za nic rozřezat krokodýlovi břicho. Vzniká nevyhnutelná otázka: kolik vezme majitel za svého krokodýla? A&nbsp;současně další: kdo to zaplatí? Jak víš, já žádné prostředky nemám…“</p>
			<p class="MLP-text">„Snad bys to mohl uhradit z&nbsp;platu,“ podotkl jsem nesměle, ale majitel mě hbitě přerušil:</p>
			<p class="MLP-text">„Já neprodat krokodýl, já tři tisíce prodat krokodýl, já čtyři tisíce prodat krokodýl! Teď publikum hodně chodit bude. Já pět tisíc prodat krokodýl!“ Zkrátka se nesnesitelně naparoval, oči mu radostně blýskaly a&nbsp;zračila se v&nbsp;nich zištnost a&nbsp;odporná hamižnost.</p>
			<p class="MLP-text">„Jedu!“ vykřikl jsem rozhořčeně.</p>
			<p class="MLP-text">„Já taky! Já taky! Pojedu až k&nbsp;Andreji Osipyči a&nbsp;obměkčím ho svými slzami,“ zanaříkala Jelena Ivanovna.</p>
			<p class="MLP-text">„Nedělej to, přítelkyně moje,“ přerušil ji manžel, který už dlouho na Andreje Osipyče žárlil a&nbsp;věděl, že ochotně pojede k&nbsp;tomu vzdělanci, aby si poplakala, protože ví, že jí slzy náramně sluší. „A&nbsp;tobě to taky neradím, kamaráde,“ pokračoval, „nemá smysl jen tak zničehonic jezdit&nbsp;– kdoví, co by z&nbsp;toho vzešlo. Radši ještě dnes zajeď k&nbsp;Timofeji Semjonyči, jen tak, na soukromou návštěvu. Je to staromódní a&nbsp;omezený, ale solidní člověk a&nbsp;hlavně&nbsp;– přímý. Pozdravuj ho ode mě a&nbsp;popiš mu všechny okolnosti mého případu.</p>
			<p class="MLP-text">Z&nbsp;posledního whistu mu dlužím sedm rublů, zaplať mu je ve vhodné chvíli: to přísného staříka obměkčí. V&nbsp;každém případě může být jeho rada pro nás vodítkem. A&nbsp;teď prozatím odveď Jelenu… Uklidni se, přítelkyně moje,“ pokračoval, „unavil mě všecek ten křik a&nbsp;babské hádky a&nbsp;chtěl bych si trochu odpočinout. Tady je teplo a&nbsp;měkce, i&nbsp;když jsem se ještě nestačil v&nbsp;tomhle nečekaném útočišti porozhlédnout…“</p>
			<p class="MLP-text">„Porozhlédnout? Copak je tam světlo?“ vykřikla rozradostněná Jelena Ivanovna.</p>
			<p class="MLP-text">„Obklopuje mě neproniknutelná noc,“ odpověděl ubohý vězeň, „ale mám hmat a&nbsp;dovedu se rozhlížet rukama. Buď sbohem, zachovej klid a&nbsp;neodpírej si žádné rozptýlení. Zítra na shledanou! A&nbsp;ty, Semjone, ke mně večer přijď, a&nbsp;protože jsi roztržitý a&nbsp;můžeš zapomenout, uvaž si uzel na kapesníku…“</p>
			<p class="MLP-text">Přiznám se, byl jsem rád, že mohu odejít, protože jsem se cítil příliš unavený a&nbsp;částečně mě to všechno, co se tu odehrávalo, omrzelo. Spěšně jsem nabídl rámě posmutnělé, ale vzrušením zkrásnělé Jeleně Ivanovně a&nbsp;co možná nejrychleji jsem ji vyvedl z&nbsp;krokodýlárny.</p>
			<p class="MLP-text">„Večerní vstupné je zase pětadvacetník!“ volal za námi majitel.</p>
			<p class="MLP-text">„Božínku, to jsou mi hamižníci!“ prohodila Jelena Ivanovna a&nbsp;zhlížela se v&nbsp;každém zrcadle umístěném na stěnách mezi pilíři Pasáže: zjevně si uvědomovala, že zkrásněla.</p>
			<p class="MLP-text">„Ekonomický princip,“ odpověděl jsem s&nbsp;lehkým vzrušením. Pyšnil jsem se svou dámou před kolemjdoucími.</p>
			<p class="MLP-text">„Ekonomický princip…“ protáhla sympatickým hláskem, „nerozuměla jsem ani slovo z toho, co před chvílí říkal manžel o&nbsp;tom odpuzujícím ekonomickém principu.“</p>
			<p class="MLP-text"><span>„Vysvětlím vám to,“ nabídl jsem se a&nbsp;neprodleně jsem začal vykládat o&nbsp;blahodárných důsledcích přílivu zahraničního kapitálu do naší vlasti&nbsp;– četl jsem o&nbsp;tom už ráno v&nbsp;</span><span class="MLP-znak-kurziva-11b">Petrohradských zprávách</span><span> a&nbsp;v&nbsp;</span><span class="MLP-znak-kurziva-11b">Chlupu</span><span>.</span></p>
			<p class="MLP-text">„To je všechno tak podivné!“ přerušila mě po chvilce, „už přestaňte, vy ohavo… Co to mluvíte za hlouposti? Povězte&nbsp;– nejsem moc červená v&nbsp;obličeji?“</p>
			<p class="MLP-text">„Jste krásná jako ta nejkrásnější růže,“ poznamenal jsem. Využil jsem příležitosti, abych jí složil poklonu.</p>
			<p class="MLP-text">„Vy čtveráku!“ zaštěbetala samolibě. „Chudáček Ivan,“ dodala po chvíli a&nbsp;koketně sklonila hlavinku na rameno, „vážně, je mi ho líto! Panebože!“ vykřikla náhle, „řekněte mi, jak tam bude dnes jíst a… a… a… co když se mu bude chtít třeba…“</p>
			<p class="MLP-text">Byla to nepředvídaná otázka a&nbsp;i mě zaujala. Po pravdě řečeno, mě vůbec nenapadla&nbsp;– ženy jsou při řešení běžných každodenních úkolů mnohem praktičtější než muži.</p>
			<p class="MLP-text">„Chudáček, dostat se do takové… Žádná zábava a&nbsp;jenom tma… Škoda že nemám u&nbsp;sebe žádnou jeho fotografii… Jsem teď něco jako vdova,“ dodala s&nbsp;okouzlujícím úsměvem, zřejmě zaujatá svým novým postavením. „Hm… přece jen je mi ho líto!“</p>
			<p class="MLP-text">Zkrátka a&nbsp;dobře&nbsp;– projevil se zcela pochopitelný a&nbsp;přirozený stesk mladé zajímavé ženy po muži, který zahynul. Konečně jsem ji dovedl domů, uklidnil jsem ji a&nbsp;poobědval společně s&nbsp;ní. Po šálku vonné kávy jsem se v&nbsp;šest hodin vypravil k&nbsp;Timofeji Semjonyči: měl jsem za to, že v&nbsp;tuto dobu všichni ženatí muži určitých zaměstnání sedí nebo leží doma.</p>
			<p class="MLP-text">Napsal jsem tuhle první kapitolu stylem vhodným pro líčenou událost, a&nbsp;dále hodlám pokračovat nepříliš vznešeným, zato však přirozeným stylem, což předem dávám čtenáři na vědomí.</p>
		</div>
</body>
</html>