<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>povidky-35</title>
		<link href="../Styles/povidky_idstyles.css" rel="stylesheet" type="text/css"/>
	</head>
	<body id="povidky" xml:lang="cs-CZ">
		<div>
			<p id="toc_marker-14-1" class="MLP-uroven2-kapitola">1</p>
			<p class="MLP-text-bez1radku">Jsem směšný člověk. Teď o&#160;mně říkají, že jsem blázen. Bylo by to povýšení, kdybych pro ně nezůstal stejně směšný jako dřív. Ale dnes už se nezlobím, všichni jsou mi milí, a&#160;když se mi smějí, dokonce jsou mi ještě milejší. Smál bych se s&#160;nimi, ne snad sobě, ale protože je mám rád, jen kdyby mi nebylo při pohledu na ně tak smutno. Smutno proto, že neznají pravdu, a&#160;já ji znám. Ach, jak těžko je člověku, který zná pravdu! Jenomže oni to nepochopí. Ne, nepochopí.</p>
			<p class="MLP-text">Dřív mě skličovalo, že jsem působil směšně. Nejen působil&#160;– byl jsem směšný. Vždycky jsem byl směšný, vím to, snad už od narození! Možná už jako sedmiletý jsem věděl, že jsem směšný. Potom jsem chodil do školy, později jsem studoval na univerzitě&#160;– ale čím víc jsem se učil, tím spíš jsem si uvědomoval, že jsem směšný. Tudíž celá moje univerzitní studia pro mě neměla jiný význam, než aby mi dokazovala, čím hlouběji jsem se nořil do učení, že jsem směšný. Podobně jako při studiu to dopadalo v&#160;životě. Každým rokem ve mně sílilo vědomí, že jsem v&#160;každém ohledu směšný. Všichni se mi vždycky smáli. Ale nikdo nevěděl, ani se nedomýšlel, že kdyby na světě žil člověk, který nejlíp ze všech ví, že jsem směšný, byl bych to já sám, a&#160;nejvíc ze všeho mě uráželo, že to ostatní nevědí, ale zavinil jsem si to sám: vždycky jsem byl natolik hrdý, že ani za nic bych to nikdy nikomu nepřiznal. Ta hrdost ve mně léty rostla, a&#160;kdyby došlo k&#160;tomu, že bych se komukoliv odvážil přiznat, ještě téhož večera bych si snad vpálil kulku do čela. Ach, jak jsem v&#160;jinošství trpěl pomyšlením, že se neudržím a&#160;z&#160;ničeho nic se svým kamarádům přiznám! Když jsem dospěl, poněkud jsem se, nevím proč, uklidnil, ačkoliv jsem si každým rokem pořád víc tu hroznou vlastnost uvědomoval. Opravdu nevím proč&#160;– doposud jsem na to nepřišel. Snad proto, že mě zachvátila lítost vinou jisté okolnosti, která byla nekonečně silnější než já&#160;– dospěl jsem totiž k&#160;názoru, že <span class="MLP-znak-kurziva-11b">na ničem na světě nezáleží</span>. Už dávno jsem to tušil, ale v&#160;minulém roce jsem se o&#160;tom ujistil. Zmocnil se mě pocit, že by mi bylo lhostejné, jestli svět existuje, nebo jestli je kolem nicota. Celou bytostí jsem vnímal a&#160;cítil <span class="MLP-znak-kurziva-11b">prázdnotu</span>. Nejdřív mi připadalo, že předtím existovalo mnoho věcí, ale pak jsem pochopil, že ani předtím nic neexistovalo, že to všecko bylo jen pouhé zdání. Postupně jsem dospěl k&#160;přesvědčení, že ani v&#160;budoucnosti nebude nic existovat. Tehdy jsem se přestal zlobit na lidi a&#160;téměř jsem si jich nevšímal. Ano, projevovalo se to i&#160;v&#160;těch nejnepatrnějších maličkostech: například se stávalo, že jsem šel po ulici a&#160;vrážel jsem do lidí, ale ne snad proto, že bych byl zamyšlený: o&#160;čem bych přemýšlel&#160;– tenkrát jsem vůbec přestal myslet, všechno mi bylo lhostejné. Bylo by jistě dobré, kdybych řešil nějaké problémy, ale ouvej, žádný problém jsem neřešil a&#160;kolik jich bylo! Jenomže mně bylo všecko lhostejné a&#160;všechny problémy mi připadaly vzdálené.</p>
			<p class="MLP-text">A&#160;vidíte, pak jsem poznal pravdu. Došlo k&#160;tomu vloni v&#160;listopadu, přesně třetího, a&#160;od té doby si pamatuji každý okamžik. Byl pochmurný večer, nejpochmurnější, jaký jen může být. Vracel jsem se v&#160;jedenáct hodin v&#160;noci domů a&#160;vzpomínám si, jak jsem si pomyslel, že nemůže nastat pochmurnější večer. Dokonce ani ve fyzickém smyslu. Celý den lilo jako z&#160;konve a&#160;byl to ten nejchladnější, nejčernější, přímo děsivý lijavec, zjevně nepřátelský lidem. V&#160;jedenáct hodin znenadání ustal a&#160;vystřídala ho strašlivá vlhkost, sychravější a&#160;studenější než déšť, odevšad stoupala pára, z&#160;každé dlažební kostky, z&#160;každé uličky, jestliže jste do ní hlouběji nahlédli. Představil jsem si, že kdyby všude pohasly plynové lampy, bylo by to veselejší&#160;– plynové osvětlení ve mně vyvolává tíseň, protože všechno osvětluje. Ten den jsem skoro neobědval a&#160;od podvečera jsem seděl u&#160;jednoho inženýra, kde byli taky jeho dva přátelé. Nejspíš jsem je nudil, protože jsem vytrvale mlčel. Mluvili o&#160;čemsi provokativním a&#160;najednou se rozčílili. Jenomže jen tak naoko, viděl jsem, že jim na celé věci pranic nezáleží. Řekl jsem: „Pánové, vždyť vám na tom vůbec nezáleží.“ Neurazili se, ale oba se mi smáli. To proto, že jsem to nemínil jako výtku&#160;– jednoduše mi to bylo jedno. Oni to poznali a&#160;to je rozveselilo.</p>
			<p class="MLP-text">Když jsem na ulici přemýšlel o&#160;osvětlení, pohlédl jsem na oblohu. Byla hrozivě černá, ale dala se na ní rozeznat rozervaná mračna a&#160;mezi nimi bezedné černé průhledy. Pojednou jsem spatřil v&#160;jednom z&#160;nich hvězdičku a&#160;pozorně jsem se na ni zahleděl. To proto, že mě přivedla na jistou myšlenku, totiž že se té noci zabiju. Rozhodl jsem se už před dvěma měsíci, a&#160;přestože jsem chudý, koupil jsem si přepychový revolver a&#160;téhož dne jsem ho nabil. Ale uplynuly už dva měsíce a&#160;revolver ležel stále v&#160;zásuvce; mně bylo všecko lhostejné a&#160;zamanul jsem si, nevím proč, že si vyčíhnu okamžik, kdy mi všecko lhostejné nebude. A&#160;tak jsem po celé dva měsíce každou noc při návratu domů předpokládal, že se zastřelím. Čekal jsem na vhodný okamžik. A&#160;tahle hvězdička mi vnukla myšlenku, že k&#160;tomu dojde bezpochyby dnešní noci. Nevím, proč mi ta hvězdička vnukla takovou myšlenku.</p>
			<p class="MLP-text">A&#160;právě když jsem pozoroval oblohu, popadla mě za loket ta holčička. Ulice byla liduprázdná, skoro nebylo vidět živáčka. Jen v&#160;dálce spal na kozlíku drožkář. Holčička byla asi osmiletá, na hlavě měla šáteček a&#160;na sobě jenom šatičky, byla celá zmáčená, ale já si zapamatoval zejména její roztrhané, promáčené botky&#160;– dodnes je vidím, jak se mi mihly před očima. Holčička mě zatahala za rukáv a&#160;oslovila mě.</p>
			<p class="MLP-text">Neplakala, ale přerývaně vykřikovala jakási slova, která neuměla jaksepatří vyslovit, protože se třásla zimou. Něco ji vystrašilo a&#160;zoufale křičela: „Maminka! Maminka!“ Naklonil jsem se k&#160;ní, ale pak jsem beze slova pokračoval v&#160;chůzi, jenomže ona běžela vedle mě, tahala mě za rukáv a&#160;v&#160;jejím hlasu se ozýval tón, jakým vyděšené děti vyjadřují zoufalství. Znám ten tón. Ačkoliv polykala slova, pochopil jsem, že její matka kdesi umírá, nebo se jim stalo něco hrozného, a&#160;ona vyběhla ven, aby někoho přivolala, sehnala něco, co by matce pomohlo. Nešel jsem za ní, naopak, chtěl jsem ji odehnat. Nejprv jsem jí řekl, aby vyhledala strážníka. Ale ona celá udýchaná povzlykávala, spínala ručky a&#160;neodbytně běžela vedle mě. Zadupal jsem na ni a&#160;okřikl ji. Zvolala jen: „Milostpane! Milostpane!“ a&#160;rázem mě opustila a&#160;střemhlav přeběhla přes ulici: na protějším chodníku se objevil jakýsi chodec a&#160;ona se k&#160;němu vrhla.</p>
			<p class="MLP-text">Vystoupal jsem do svého čtvrtého patra. Bydlím v&#160;podnájmu a&#160;každý podnájemník má svůj pokoj. Ten můj je skromný a&#160;malý, s&#160;půlkruhovým půdním oknem. Mám tu pohovku potaženou voskovaným plátnem, stůl plný knih, dvě židle a&#160;starodávné, pohodlné, zato volteriánské křeslo. Usedl jsem, zapálil jsem svíčku a&#160;zamyslel jsem se. Ve vedlejším pokojíku za přepážkou pokračoval kravál. Trvalo to už tři dny. Bydlel tam kapitán ve výslužbě a&#160;měl hosty&#160;– asi šest větroplachů, kteří pili vodku a&#160;hráli oko se stařičkými kartami. Minulou noc tam došlo ke rvačce a&#160;vím, že dva z&#160;nich si vjeli do vlasů. Bytná si chtěla stěžovat, ale hrozně se bojí kapitána. Z&#160;ostatních podnájemníků u&#160;nás bydlí všehovšudy jedna drobná hubená dáma, vdova po důstojníkovi, se třemi malými dětmi, které se už v&#160;našich pokojích rozstonaly. Ona i&#160;děti se k&#160;smrti bojí kapitána, celou noc se třesou strachy, křižují se a&#160;nejmenší chlapec ze strachu dostal jakýsi záchvat. Náš kapitán, jak dobře vím, někdy zastavuje chodce na Něvském a&#160;žebrá. Do služby ho nepřijímají, ale kupodivu (proto o&#160;něm vyprávím) po celý měsíc, co tu bydlí, jsem s&#160;ním neměl sebemenší rozepři. Hned ze začátku jsem se vyhnul jakékoliv bližší známosti s&#160;ním a&#160;on poznal, že je se mnou nuda. Aťsi jeho hosté za přepážkou sebevíc křičí a&#160;ať je jich kolik chce, mně je to jedno. Celou noc prosedím a&#160;vůbec je neslyším&#160;– jednoduše je nevnímám. Noc co noc jsem totiž vzhůru až do svítání a&#160;to se opakuje už celý rok. Celou noc sedím v&#160;křesle u&#160;stolu a&#160;lelkuju. Knihy čtu výhradně ve dne. Sedím a&#160;na nic nemyslím, myšlenky se mi převalují v&#160;hlavě a&#160;já je pouštím na svobodu. Svíčka za noc celá shoří.</p>
			<p class="MLP-text">Sedl jsem si tiše ke stolu, vytáhl jsem revolver a&#160;položil ho před sebe. Vzpomínám si, že jsem se v&#160;tu chvíli zeptal sám sebe: „Už?“ a&#160;zcela přesvědčivě jsem si odpověděl: „Už.“ Totiž že se zastřelím. Věděl jsem, že té noci k&#160;tomu zřejmě dojde, ale jak dlouho ještě předtím prodlím u&#160;stolu – to jsem nevěděl. Určitě bych se byl zastřelil, nebýt té holčičky.</p>
		</div>
</body>
</html>