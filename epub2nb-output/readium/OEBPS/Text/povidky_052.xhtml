<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>povidky-39</title>
		<link href="../Styles/povidky_idstyles.css" rel="stylesheet" type="text/css"/>
	</head>
	<body id="povidky" xml:lang="cs-CZ">
		<div>
			<p id="toc_marker-14-5" class="MLP-uroven2-kapitola">5</p>
			<p class="MLP-text-bez1radku">Ano, skončilo to tím, že jsem je všechny svedl. Nevím, jak se to mohlo stát, přesně si to nepamatuju. Sen překlenul tisíciletí a&#160;zanechal ve mně jenom celkový dojem. Vím jen, že příčinou všeho jsem byl já. Jako ošklivý svalovec, zárodek moru, který nakazil celé státy, nakazil jsem celou tuhle šťastnou, dříve nevinnou zemi. Lidé se naučili lhát, oblíbili si lež, poznali její půvab. Možná to začalo nevinně, žertem, koketerií, milostnou hrou, snad opravdu zárodkem, ale ten zárodek lži jim pronikl do srdcí a&#160;zalíbil se jim. Vzápětí se zrodila smyslnost, ta zrodila žárlivost a&#160;ta krutost… Nevím, nepamatuji se, ale brzy, brzičko vytryskla první krev: oni užasli, zhrozili se a&#160;začali se rozcházet, rozdělovat. Sdružovali se, ale jedni proti druhým. Začaly výčitky, výtky. Poznali stud a&#160;povýšili ho na ctnost. Objevil se pojem cti a&#160;každé sdružení vztyčilo svůj vlastní prapor. Začali trápit zvířata a&#160;ta se od nich vzdálila do lesů a&#160;stala se jejich nepřáteli. Strhl se zápas o&#160;oddělení, osamostatnění, osobnost, o&#160;mé a&#160;tvé. Naučili se mluvit různými jazyky. Poznali a&#160;oblíbili si smutek, toužili po utrpení a&#160;prohlašovali, že jen utrpením lze dosáhnout Pravdy. Tehdy objevili vědu. Když propadli zlu, začali mluvit o&#160;bratrství a&#160;humanitě a&#160;vstřebali ty ideje. Když se z&#160;nich stali zločinci, vynalezli spravedlnost a&#160;sepsali si celé zákoníky, aby ji zaštítili, a&#160;k&#160;zabezpečení těch zákoníků postavili gilotinu. Jen matně si pamatovali, co ztratili, dokonce ani nechtěli věřit, že kdysi byli nevinní a&#160;šťastní. Dokonce se vysmívali svému dřívějšímu štěstí a&#160;nazývali je snem. Nedovedli si je představit v&#160;podobě forem a&#160;obrazů, ale kupodivu se stal zázrak: poté co ztratili veškerou víru v&#160;dřívější štěstí, které nazývali pohádka, zatoužili být znovu nevinní a&#160;šťastní do té míry, že podlehli tužbám svých srdcí jako děti, zbožštili je, vystavěli chrámy a&#160;začali se modlit ke své ideji, své touze, ačkoliv nepochybovali o&#160;její nesplnitelnosti a&#160;neuskutečnitelnosti, uctívali ji se slzami v&#160;očích a&#160;klaněli se jí. Kdyby se však stalo, že by se mohli navrátit do toho ztraceného, nevinného a&#160;šťastného stavu, a&#160;kdyby jim ho nečekaně někdo oživil v&#160;paměti a&#160;zeptal se, zda se k&#160;němu chtějí vrátit, nejspíš by odmítli. Odpověděli by: „Třebaže jsme prolhaní, zlí a&#160;nespravedliví, my to víme a&#160;trápíme se pro to, týráme se a&#160;trestáme snad víc než ten milosrdný Soudce, který nás bude soudit a&#160;jehož jméno neznáme. Ale máme vědu a&#160;jejím prostřednictvím znovu nalezneme Pravdu a&#160;pak ji uvědoměle přijmeme. Vědomosti jsou víc než city, poznání života je víc než život. Věda nám dává moudrost, ta odhalí zákony a&#160;znalost zákonů štěstí je víc než štěstí.“ Tak mluvili a&#160;po těch slovech si každý zamiloval sám sebe víc než svoje bližní a&#160;nemohl jednat jinak. Každý tak silně žárlil na svou osobu, že se ze všech sil snažil pokořit a&#160;ponížit jiné a&#160;v&#160;tom spatřoval smysl života. Vzniklo otroctví, dokonce i&#160;dobrovolné: slabí se ochotně podřizovali silnějším jen proto, aby jim ti silnější pomáhali utiskovat ty slabší, než byli sami. Vynořili se světci, kteří přicházeli k&#160;těm lidem se slzami v&#160;očích a&#160;rozmlouvali s&#160;nimi o&#160;jejich krutosti, o&#160;ztrátě míry a&#160;harmonie, o&#160;ztrátě studu. Lidé se jim vysmáli nebo je ukamenovali. Na prazích chrámů tekla krev. Pak se objevili takoví, kteří začali zkoumat, jak by se všichni zase mohli sjednotit tak, aby nikdo nepřestal nejvíc ze všech milovat sám sebe a&#160;zároveň aby neškodil nikomu jinému a&#160;aby všichni žili v&#160;pospolité společnosti. Kvůli téhle myšlence vypukly války. Všichni bojovníci přitom pevně věřili, že věda, moudrost a&#160;pud sebezáchovy nakonec lidi donutí sjednotit se v&#160;pospolitou, rozumnou společnost, a&#160;prozatím, aby se celá věc uspíšila, se „moudří“ pokoušeli vyhladit všechny „nemoudré“ a&#160;ty, kteří nechápali jejich ideu, aby nebránili jejímu vítězství. Jenomže pud sebezáchovy rychle ochaboval, objevili se hrdopýškové a&#160;požitkáři, kteří žádali rovnou všecko nebo nic. Aby lidé všecko získali, uchylovali se ke zločinu a&#160;v&#160;případě neúspěchu k&#160;sebevraždě. Vznikala náboženství s&#160;kultem nebytí a&#160;sebezničení v&#160;zájmu věčného klidu v&#160;nicotě. Nakonec se tihle lidé nesmyslnou činností unavili, v&#160;jejich tvářích se zračilo utrpení a&#160;hlásali, že v&#160;utrpení je krása, protože jen v&#160;něm je obsažena idea. Opěvovali utrpení ve svých písních. Chodil jsem mezi nimi, lomil jsem rukama a&#160;hořekoval nad nimi, ale miloval jsem je snad ještě víc než dřív, dokud se v&#160;jejich tvářích nezračilo utrpení a&#160;byli nevinní a&#160;tak krásní. Zamiloval jsem si jimi poskvrněnou Zemi ještě víc než v&#160;době, kdy byla rájem, a&#160;jen proto, že se na ní zrodilo hoře. Ouvej, vždycky jsem miloval hoře a&#160;zármutek, ale jen u&#160;sebe, a&#160;nad nimi jsem slzel a&#160;litoval je. Vztahoval jsem k&#160;nim ruce a&#160;v&#160;zoufalství jsem obviňoval, proklínal a&#160;přezíral sám sebe. Říkal jsem jim, že to všechno jsem způsobil já, já sám, to já jsem je svedl k&#160;nepravostem a&#160;rozšířil jsem nákazu a&#160;lež! Úpěnlivě jsem je prosil, aby mě ukřižovali, a&#160;učil jsem je, jak vyrobit kříž. Nedokázal jsem, nebyl jsem schopen sám sebe zabít, ale chtěl jsem od nich přijmout mučednickou smrt, toužil jsem po ní, po tom, aby při ní byla prolita až do poslední krůpěje moje krev. Ale oni se mi jen smáli a&#160;začali mě považovat za blázna. Omlouvali mě, tvrdili, že se jim dostalo jen to, co si sami přáli, a&#160;že všecko, co se děje, se stát muselo. Nakonec mi oznámili, že pro ně začínám být nebezpečný a&#160;že mě pošlou do blázince, nebudu-li mlčet. Nato mě zachvátil tak veliký smutek, až se mi sevřelo srdce, a&#160;cítil jsem, že umřu, a&#160;vtom… vtom jsem se probudil.</p>
			<p class="MLP-text-bez1radku--12-0">Bylo už ráno, totiž ještě se nerozednilo, ale bylo kolem šesté hodiny ranní. Probudil jsem se ve známém křesle, moje svíčka zcela dohořela, u&#160;kapitána spali a&#160;kolem panovalo ticho, tak vzácné v&#160;našem bytě. Nejdřív jsem nejvýš udiveně vyskočil z&#160;křesla; dosud nikdy se mi nic podobného nestalo, myslím tím i&#160;bezvýznamné podrobnosti: nikdy jsem kupříkladu takhle nečekaně neusnul ve svém křesle. Stál jsem a&#160;vzpamatovával jsem se&#160;– a&#160;vtom jsem pohledem zavadil o&#160;svůj revolver, nabitý a&#160;připravený&#160;– ale hbitě jsem ho odstrčil. Ach, živote, živote! Zvedl jsem ruce a&#160;vzýval jsem věčnou přírodu&#160;– vlastně nevzýval, ale rozplakal jsem se; celou mou bytost ovládlo nezměrné nadšení. Ano&#160;– žít a&#160;hlásat! Okamžitě jsem se rozhodl, že budu celý život hlásat. Budu, chci&#160;– ale co? Pravdu, protože jsem ji viděl v&#160;celé její slávě! Od té doby ji hlásám. Kromě toho mám rád víc než ostatní všechny, kteří se mi vysmívají. Nevím proč, nedovedu to objasnit, ale aťsi. Říkají mi, že už teď se pletu, a&#160;když je to tak, co bude dál? Pravda pravdoucí: pletu se a&#160;možná to bude pořád horší. To se ví, ještě několikrát se spletu, než přijdu na to, jak mám hlásat Pravdu, totiž jakými slovy a&#160;činy, protože to je velmi obtížné splnit. Já teď všecko vidím jasně jako den, ale poslyšte: kdo se neplete? A&#160;přitom všichni usilují o&#160;jedno a&#160;totéž, od mudrců až po posledního lapku, jenomže různými cestami. To je stará pravda, ale jedna novinka tu je: nemohu se ani moc splést, neboť jsem poznal Pravdu a&#160;vím, že lidé mohou být krásní a&#160;šťastní, aniž by ztratili schopnost žít na Zemi. Nechci a&#160;nemohu věřit, že by zlo bylo normálním stavem lidstva. Jenže lidé se právě téhle mé víře vysmívají. Jak tomu nemám věřit, když jsem poznal Pravdu&#160;– ne že bych ji objevil rozumem, ale viděl jsem ji na vlastní oči a&#160;její <span class="MLP-znak-kurziva-11b">živý obraz</span> navěky naplnil mou duši. Viděl jsem ji v&#160;takové dokonalé celistvosti, že nevěřím, že by nemohla existovat v&#160;lidské společnosti. Takže&#160;– jak to, že se pletu? Ovšemže se odchýlím, dokonce několikrát, a&#160;možná budu promlouvat cizími slovy, jenže jen krátce: živý obraz toho, co jsem viděl, mě bude vždy provázet a&#160;vždy mě opraví a&#160;zaměří správným směrem. Jsem čilý, svěží, jdu a&#160;půjdu třeba tisíce let. Víte, zpočátku jsem chtěl zatajit, že jsem je všechny svedl k&#160;nepravostem, ale to byla chyba&#160;– první chyba! Ovšem Pravda mi našeptala, že lžu, a&#160;ochránila a&#160;usměrnila mě. Jenom nevím, jak se dá vytvořit ráj&#160;– neumím to totiž vyjádřit slovy. Po probuzení jsem ztratil slova. Přinejmenším ta nejdůležitější, nejpotřebnější. Ale ať: půjdu a&#160;budu ustavičně mluvit, protože jsem všecko viděl na vlastní oči, i&#160;když to nedokážu převyprávět. Samozřejmě posměváčci to nechápou: „Zdál se mu sen, blouznil, měl halucinace.“ Ech! Copak to je nějaká moudrost? A&#160;oni se jí tolik pyšní! Sen? Co je to sen? Není snad celý náš život jenom sen? Povím víc: třebaže se to nikdy neuskuteční a&#160;žádný ráj nebude (tohle už chápu)&#160;– přesto to budu hlásat. Vždyť je to tak prosté: v&#160;jediném dnu, v&#160;jediné hodině by se všechno uspořádalo. Hlavně „miluj své bližní jako sebe sama“, to je nejdůležitější a&#160;to je vlastně všecko, nic jiného není zapotřebí: hned každému svitne, jak se má zařídit. A&#160;to je přece pouze stará pravda, kterou lidé bilionkrát opakovali a&#160;četli, a&#160;přesto se neujala. „Poznání života je víc než život, znalost zákonů štěstí je víc než štěstí“&#160;– s&#160;tím je zapotřebí bojovat! A&#160;já budu bojovat. Když budou všichni chtít, všecko se uskuteční.</p>
			<p class="MLP-text-bez1radku--12-0">A&#160;tu malou holčičku jsem našel… A&#160;půjdu! Půjdu!</p>
			<p class="MLP-text--12-0 para-style-override-1"><span></span></p>
		</div>
</body>
</html>