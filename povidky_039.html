<!DOCTYPE html>
<html lang="en">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="">
    <meta name="apple-mobile-web-app-capable" content="yes">
    <title>Povídky</title>
    <link rel="stylesheet" href="./style/style.min.css" media="screen" integrity="sha256-kLn3PZddR8vqDB7zKTFlNrX7m+rBBZsi0JDkwtU4c+U=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Fjodor Michajlovič Dostojevskij: Povídky">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Povídky">
    <meta property="og:title" content="Povídky">
    <meta property="og:type" content="book">
    <meta property="og:book:author" content="Fjodor Michajlovič Dostojevskij">
    <meta property="twitter:title" content="Fjodor Michajlovič Dostojevskij: Povídky">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./index.html">
    <link rel="next" href="./promo.html">
    <link rel="self" href="povidky_039.html">
    <meta name="nb-identifier" content="dostojevskij-povidky-e386665">
    <meta name="nb-role" content="other">
  </head>
  <body class="content-prose nb-role-other nb-custom-style" data-nb-words="3393" data-nb-chars="20780">
    <nav role="doc-toc">
      <ul class="plain section">
        <li><a href="povidky_005.html">BYTNÁ</a>
          <ul>
            <li><a href="povidky_006.html">ČÁST PRVNÍ</a></li>
            <li><a href="povidky_007.html">ČÁST DRUHÁ</a></li>
          </ul>
        </li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Title</a></li>
            <li><a href="./index.html#chapter-end" rel="prev">← Previous chapter</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="0" data-nb-chars="0"></h1>
        <section>
          <p class="chunk" data-nb-ref-number="2" data-nb-words="1" data-nb-chars="1"><span class="idea" data-nb-ref-number="1" id="idea1" data-nb-words="1" data-nb-chars="1">3</span></p>
          <p class="chunk" data-nb-ref-number="3" data-nb-words="17" data-nb-chars="106"><span class="idea" data-nb-ref-number="2" id="idea2" data-nb-words="17" data-nb-chars="106">A&nbsp;přece to&nbsp;nebyl sen, nýbrž pravá nepochybná skutečnost. Cožpak bych vám to&nbsp;jinak vyprávěl? Ale pokračuji…</span></p>
          <p class="chunk" data-nb-ref-number="4" data-nb-words="85" data-nb-chars="533"><span class="idea" data-nb-ref-number="3" id="idea3" data-nb-words="85" data-nb-chars="533">Do&nbsp;Pasáže jsem dorazil pozdě, až&nbsp;kolem deváté večer, a&nbsp;do krokodýlárny jsem musel projít zadním vchodem, protože Němec zavřel svůj krám dřív než obvykle. Chodil sem tam, jen tak po&nbsp;domácku, v&nbsp;jakémsi usmoleném starém utíkáčku, a&nbsp;působil ještě trojnásob spokojeněji než předtím dopoledne. Bylo vidět, že&nbsp;už&nbsp;se&nbsp;ničeho nebojí a&nbsp;že „publikum hodně chodit“. Mutter se&nbsp;objevila později se&nbsp;zřejmým úmyslem mě&nbsp;sledovat. Oba si&nbsp;spolu často špitali. Přestože krám už&nbsp;byl zavřený, vzal si&nbsp;Němec ode mě&nbsp;pětadvacetník. Taková zbytečná důslednost!</span></p>
          <p class="chunk" data-nb-ref-number="5" data-nb-words="20" data-nb-chars="120"><span class="idea" data-nb-ref-number="4" id="idea4" data-nb-words="20" data-nb-chars="120">„Vy pokaždé platit. Publikum&nbsp;– rubl, vy&nbsp;pětadvacetník, protože vy&nbsp;být dobrý pšítel vašeho pšítel, a&nbsp;já si&nbsp;vážit pšítel…“</span></p>
          <p class="chunk" data-nb-ref-number="6" data-nb-words="28" data-nb-chars="172"><span class="idea" data-nb-ref-number="5" id="idea5" data-nb-words="28" data-nb-chars="172">„Jestlipak je&nbsp;můj vzdělaný přítel ještě živ?“ zvolal jsem a&nbsp;přiblížil jsem se&nbsp;ke&nbsp;krokodýlovi v&nbsp;naději, že&nbsp;moje slova dolehnou k&nbsp;Ivanu Matvejiči a&nbsp;polichotí jeho ješitnosti.</span></p>
          <p class="chunk" data-nb-ref-number="7" data-nb-words="31" data-nb-chars="168"><span class="idea" data-nb-ref-number="6" id="idea6" data-nb-words="31" data-nb-chars="168">„Živ a&nbsp;zdráv,“ odpověděl hlasem, který vycházel jakoby z&nbsp;dálky nebo zpod postele, i&nbsp;když jsem stál vedle něho, „jsem živ a&nbsp;zdráv, ale o&nbsp;tom všem až&nbsp;později… Co&nbsp;nového?“</span></p>
          <p class="chunk" data-nb-ref-number="8" data-nb-words="45" data-nb-chars="281"><span class="idea" data-nb-ref-number="7" id="idea7" data-nb-words="45" data-nb-chars="281">Předstíral jsem, že&nbsp;jsem nezaslechl jeho otázku, a&nbsp;užuž jsem se&nbsp;začal účastně a&nbsp;spěšně vyptávat, jak se&nbsp;mu&nbsp;daří, jaké to&nbsp;je&nbsp;v&nbsp;krokodýlích útrobách a&nbsp;co tam vlastně je. Vyžadovalo to&nbsp;jednak přátelství, jednak obyčejná zdvořilost. Jenomže přítel mě&nbsp;vrtošivě, dokonce mrzutě přerušil.</span></p>
          <p class="chunk" data-nb-ref-number="9" data-nb-words="9" data-nb-chars="79"><span class="idea" data-nb-ref-number="8" id="idea8" data-nb-words="9" data-nb-chars="79">„Co nového?“ vykřikl velitelsky pisklavým hlasem, tentokrát mimořádně odporným.</span></p>
          <p class="chunk" data-nb-ref-number="10" data-nb-words="19" data-nb-chars="120"><span class="idea" data-nb-ref-number="9" id="idea9" data-nb-words="19" data-nb-chars="120">Vylíčil jsem mu&nbsp;do&nbsp;všech podrobností svůj rozhovor s&nbsp;Timofejem Semjonyčem a&nbsp;pokusil jsem se&nbsp;nasadit poněkud uražený tón.</span></p>
          <p class="chunk" data-nb-ref-number="11" data-nb-words="66" data-nb-chars="411"><span class="idea" data-nb-ref-number="10" id="idea10" data-nb-words="66" data-nb-chars="411">„Stařík má&nbsp;pravdu,“ usoudil přítel stejně ostře, jak se&nbsp;mnou obvykle mluvil. „Mám rád praktické lidi a&nbsp;nesnáším sladkobolné kuňkaly. Ale ochotně přiznávám, že&nbsp;ani tvůj nápad se&nbsp;služební cestou není tak docela k&nbsp;zahození. Opravdu mohu získat řadu informací zajímavých z&nbsp;hlediska vědy i&nbsp;morálky. Ovšem teď to&nbsp;všechno nabývá nové nečekané podoby a&nbsp;nestojí za&nbsp;to&nbsp;se&nbsp;starat jen kvůli platu. Dobře poslouchej. Sedíš?“</span></p>
          <p class="chunk" data-nb-ref-number="12" data-nb-words="2" data-nb-chars="13"><span class="idea" data-nb-ref-number="11" id="idea11" data-nb-words="2" data-nb-chars="13">„Ne, stojím.“</span></p>
          <p class="chunk" data-nb-ref-number="13" data-nb-words="10" data-nb-chars="55"><span class="idea" data-nb-ref-number="12" id="idea12" data-nb-words="10" data-nb-chars="55">„Tak si&nbsp;někam sedni, třeba na&nbsp;zem, a&nbsp;dobře poslouchej.“</span></p>
          <p class="chunk" data-nb-ref-number="14" data-nb-words="11" data-nb-chars="61"><span class="idea" data-nb-ref-number="13" id="idea13" data-nb-words="11" data-nb-chars="61">Popadl jsem zlostně židli a&nbsp;vztekle jsem jí&nbsp;bouchl o&nbsp;podlahu.</span></p>
          <p class="chunk" data-nb-ref-number="15" data-nb-words="155" data-nb-chars="981"><span class="idea" data-nb-ref-number="14" id="idea14" data-nb-words="155" data-nb-chars="981">„Poslyš,“ spustil velitelsky, „dnes přišlo hodně lidí, prostě nepočítaně. K&nbsp;večeru už&nbsp;se&nbsp;nedostávalo místa a&nbsp;v&nbsp;zájmu udržení pořádku se&nbsp;objevila policie. V&nbsp;osm hodin, to&nbsp;jest dřív než obvykle, majitel dokonce uznal za&nbsp;nutné celý podnik zavřít a&nbsp;přerušit demonstraci, aby si&nbsp;spočítal získané peníze a&nbsp;pohodlněji se&nbsp;připravil na&nbsp;zítřek. Vím, že&nbsp;zítra tady bude hotový jarmark. Zavítají sem největší vzdělanci zdejší metropole, dámy z&nbsp;nejvyšších kruhů, cizí vyslanci a&nbsp;právníci. Ba&nbsp;co&nbsp;víc: lidé se&nbsp;sem začnou sjíždět ze&nbsp;všech koutů naší velké zvídavé říše. A&nbsp;důsledek? Všem budu na&nbsp;očích a&nbsp;třebaže schovaný, stanu v&nbsp;čele! Začnu poučovat ten duchaprázdný dav. Poučen zkušeností, budu příkladem vznešenosti a&nbsp;smíření s&nbsp;osudem. Stanu se&nbsp;takříkajíc katedrou, odkud budu poučovat lidstvo. Dokonce už&nbsp;jen přírodovědné informace, které mohu sdělit o&nbsp;netvorovi, ve&nbsp;kterém pobývám, jsou nesmírně cenné. Proto si&nbsp;vůbec nestěžuji na&nbsp;to, co&nbsp;se&nbsp;stalo, ale dokonce pevně doufám ve&nbsp;skvělou kariéru.“</span></p>
          <p class="chunk" data-nb-ref-number="16" data-nb-words="7" data-nb-chars="42"><span class="idea" data-nb-ref-number="15" id="idea15" data-nb-words="7" data-nb-chars="42">„A&nbsp;neomrzí tě&nbsp;to?“ utrousil jsem jedovatě.</span></p>
          <p class="chunk" data-nb-ref-number="17" data-nb-words="45" data-nb-chars="254"><span class="idea" data-nb-ref-number="16" id="idea16" data-nb-words="45" data-nb-chars="254">Nejvíc ze&nbsp;všeho mě&nbsp;rozezlilo, že&nbsp;už&nbsp;skoro přestal užívat osobní zájmena&nbsp;– natolik se&nbsp;dělal důležitým. Nicméně to&nbsp;všecko mě&nbsp;zmátlo. Proč se&nbsp;ta&nbsp;lehkomyslná palice tolik vytahuje? šeptal jsem si&nbsp;pro sebe a&nbsp;skřípal jsem zuby. Měl by&nbsp;plakat a&nbsp;ne se&nbsp;vytahovat.</span></p>
          <p class="chunk" data-nb-ref-number="18" data-nb-words="74" data-nb-chars="458"><span class="idea" data-nb-ref-number="17" id="idea17" data-nb-words="74" data-nb-chars="458">„Ne!“ odsekl na&nbsp;mou poznámku. „Jsem prodchnut velkými idejemi a&nbsp;teprve teď mohu v&nbsp;klidu snít o&nbsp;zlepšení osudu celého lidstva. Z&nbsp;krokodýla vyjde na&nbsp;světlo pravda. Nepochybně vynaleznu novou vlastní teorii nových ekonomických vztahů a&nbsp;budu se&nbsp;jí&nbsp;pyšnit&nbsp;– dodnes se&nbsp;mi&nbsp;to&nbsp;nepodařilo pro nedostatek času, stráveného v&nbsp;úřadě a&nbsp;v&nbsp;banálních světských radovánkách. To&nbsp;všechno odvrhnu a&nbsp;bude ze&nbsp;mě&nbsp;nový Fourier. Mimochodem&nbsp;– vrátil jsi Timofeji Semjonyči sedm rublů?“</span></p>
          <p class="chunk" data-nb-ref-number="19" data-nb-words="21" data-nb-chars="113"><span class="idea" data-nb-ref-number="18" id="idea18" data-nb-words="21" data-nb-chars="113">„Ano, ze&nbsp;svého,“ odpověděl jsem a&nbsp;snažil jsem se&nbsp;tónem svého hlasu dát najevo, že&nbsp;jsem to&nbsp;dal doopravdy ze&nbsp;svého.</span></p>
          <p class="chunk" data-nb-ref-number="20" data-nb-words="23" data-nb-chars="149"><span class="idea" data-nb-ref-number="19" id="idea19" data-nb-words="23" data-nb-chars="149">„Pak se&nbsp;vyrovnáme,“ utrousil povýšeně. „Čekám, že&nbsp;mi&nbsp;zaručeně přidají&nbsp;– komu jinému by&nbsp;měli přidat, ne-li mně? Přináším fantastický užitek. Co&nbsp;žena?“</span></p>
          <p class="chunk" data-nb-ref-number="21" data-nb-words="6" data-nb-chars="37"><span class="idea" data-nb-ref-number="20" id="idea20" data-nb-words="6" data-nb-chars="37">„Ptáš se&nbsp;nejspíš na&nbsp;Jelenu Ivanovnu?“</span></p>
          <p class="chunk" data-nb-ref-number="22" data-nb-words="4" data-nb-chars="28"><span class="idea" data-nb-ref-number="21" id="idea21" data-nb-words="4" data-nb-chars="28">„Co žena?!“ dokonce zaječel.</span></p>
          <p class="chunk" data-nb-ref-number="23" data-nb-words="23" data-nb-chars="149"><span class="idea" data-nb-ref-number="22" id="idea22" data-nb-words="23" data-nb-chars="149">Nedalo se&nbsp;nic dělat… Poslušně jsem vyložil, v&nbsp;jakém rozpoložení jsem zanechal Jelenu Ivanovnu, ačkoliv jsem skřípal zuby. Ani mě&nbsp;nevyslechl do&nbsp;konce.</span></p>
          <p class="chunk" data-nb-ref-number="24" data-nb-words="364" data-nb-chars="2265"><span class="idea" data-nb-ref-number="23" id="idea23" data-nb-words="364" data-nb-chars="2265">„Mám s&nbsp;ní zvláštní záměry,“ spustil netrpělivě. „Jestli já&nbsp;budu slavný tady, chci, aby ona byla slavná tam. Vědci, básníci, filozofové, zahraniční mineralogové i&nbsp;státní činitelé po&nbsp;dopolední besedě se&nbsp;mnou budou večer pospíchat do&nbsp;jejího salonu. Od&nbsp;příštího týdne by&nbsp;se&nbsp;měly každý večer u&nbsp;ní pořádat salony. Dvojnásobný plat jí&nbsp;poskytne prostředky na&nbsp;pohoštění, a&nbsp;protože se&nbsp;pohoštění omezí na&nbsp;čaj a&nbsp;odměnu pro najaté sluhy, nebude to&nbsp;problém. Tady i&nbsp;tam se&nbsp;bude mluvit o&nbsp;mně. Už&nbsp;dlouho jsem čekal na&nbsp;příležitost, aby se&nbsp;o&nbsp;mně mluvilo, ale nedocílil jsem toho, spoutávala mě&nbsp;moje bezvýznamnost a&nbsp;nízké postavení. A&nbsp;teď stačilo jedno prachobyčejné sklapnutí krokodýlích čelistí a&nbsp;všeho bylo dosaženo. Každé moje slovo bude vyslechnuto, o&nbsp;každém mém výroku se&nbsp;začne přemýšlet, bude kolovat, budou ho&nbsp;tisknout. A&nbsp;já jim ukážu, co&nbsp;ve&nbsp;mně je! Konečně pochopí, jaké schopnosti nechali zapadnout v&nbsp;útrobách netvora. ‚Ten člověk se&nbsp;mohl stát zahraničním ministrem a&nbsp;řídit celou říši,‘ řeknou, ‚a&nbsp;ten člověk neřídil celou cizí říši,‘ řeknou jiní. No&nbsp;prosím, čím jsem horší než nějaký Garnier-Pagès, či&nbsp;jak se&nbsp;jen všichni… A&nbsp;žena mi&nbsp;musí dělat pandán&nbsp;– já&nbsp;mám mozek, ona má&nbsp;krásu a&nbsp;půvab. ‚Je krásná, proto je&nbsp;to&nbsp;jeho žena,‘ řeknou jedni. ‚Je krásná, protože je&nbsp;jeho žena,‘ opraví je&nbsp;jiní. Pro každý případ ať&nbsp;si&nbsp;Jelena Ivanovna hned zítra koupí encyklopedický slovník v&nbsp;redakci Andreje Krajevského, aby uměla o&nbsp;všem mluvit. Nejčastěji ať&nbsp;čte politické úvodníky Petrohradských zpráv a&nbsp;denně je&nbsp;srovnává s&nbsp;Chlupem. Předpokládám, že&nbsp;majitel krokodýla někdy bude ochoten dopravit mě&nbsp;společně s&nbsp;krokodýlem do&nbsp;velkolepého salonu mé&nbsp;ženy. Budu stát ve&nbsp;vitríně uprostřed přepychového salonu a&nbsp;budu hýřit vtipy, které si&nbsp;od&nbsp;rána nastřádám. Státnímu činiteli sdělím svoje plány, s&nbsp;básníkem budu hovořit ve&nbsp;verších, s&nbsp;dámami budu zábavný a&nbsp;morálně přijatelný, protože nejsem nebezpečný jejich manželům. Všem ostatním budu sloužit jako příklad odevzdanosti do&nbsp;vůle Prozřetelnosti a&nbsp;osudu. Ze&nbsp;své ženy udělám první dámu naší literatury. Vyzvednu její přednosti a&nbsp;vyložím lidem, že&nbsp;jako moje žena musí mít celou řadu mimořádných kvalit, a&nbsp;jestliže je&nbsp;Andrej Alexandrovič právem nazýván naším ruským Alfredem de&nbsp;Musset, stejným právem by&nbsp;měla být ona nazývána naší ruskou Evženií de&nbsp;Tour.“</span></p>
          <p class="chunk" data-nb-ref-number="25" data-nb-words="33" data-nb-chars="226"><span class="idea" data-nb-ref-number="24" id="idea24" data-nb-words="33" data-nb-chars="226">Přiznávám, i&nbsp;když všechno to&nbsp;plácání se&nbsp;trochu podobalo mému dřívějšímu příteli, napadlo mě, že&nbsp;blouzní v&nbsp;horečce. Byl to&nbsp;stále týž známý každodenní Ivan Matvejič, ale viděný zvětšovacím sklem, které dvacetinásobně zvětšovalo.</span></p>
          <p class="chunk" data-nb-ref-number="26" data-nb-words="39" data-nb-chars="239"><span class="idea" data-nb-ref-number="25" id="idea25" data-nb-words="39" data-nb-chars="239">„Kamaráde,“ zeptal jsem se&nbsp;ho, „věříš v&nbsp;dlouhověkost? A&nbsp;vůbec, řekni: cítíš se&nbsp;zdráv? Jak jíš, spíš, dýcháš? Jsem tvůj přítel a&nbsp;uznej, že&nbsp;tvůj případ je&nbsp;nad lidské chápání, skoro nadpřirozený, a&nbsp;proto je&nbsp;moje zvědavost zcela pochopitelná.“</span></p>
          <p class="chunk" data-nb-ref-number="27" data-nb-words="77" data-nb-chars="446"><span class="idea" data-nb-ref-number="26" id="idea26" data-nb-words="77" data-nb-chars="446">„Je to&nbsp;pustá zvědavost, nic víc,“ poučoval mě, „ale bude ukojena. Ptáš se, jak jsem se&nbsp;zabydlel v&nbsp;krokodýlích útrobách? Za&nbsp;prvé&nbsp;– k&nbsp;mému velkému údivu se&nbsp;ukázalo, že&nbsp;můj krokodýl je&nbsp;uvnitř úplně prázdný. Jeho útroby se&nbsp;skládají z&nbsp;jakéhosi obrovského prázdného gumového vaku podobného těm gumovým výrobkům, jaké se&nbsp;u&nbsp;nás prodávají v&nbsp;Gorochové i&nbsp;v&nbsp;Mořské ulici, a&nbsp;jestli se&nbsp;nemýlím, i&nbsp;na Vozněsenské třídě. Považ, copak bych se&nbsp;jinak do&nbsp;něj vešel?“</span></p>
          <p class="chunk" data-nb-ref-number="28" data-nb-words="14" data-nb-chars="95"><span class="idea" data-nb-ref-number="27" id="idea27" data-nb-words="14" data-nb-chars="95">„Je to&nbsp;možné?“ vykřikl jsem s&nbsp;pochopitelným údivem. „Cožpak je&nbsp;krokodýl opravdu úplně prázdný?“</span></p>
          <p class="chunk" data-nb-ref-number="29" data-nb-words="53" data-nb-chars="341"><span class="idea" data-nb-ref-number="28" id="idea28" data-nb-words="53" data-nb-chars="341">„Úplně,“ přitakal přísně a&nbsp;také důrazně Ivan Matvejič. „A&nbsp;pravděpodobně je&nbsp;tak ustrojen podle přírodních zákonů. Má&nbsp;k&nbsp;dispozici pouze tlamu vybavenou ostrými zuby a&nbsp;jako přídavek má&nbsp;značně dlouhý ocas: to&nbsp;je&nbsp;ve&nbsp;skutečnosti všecko. Mezi těmi dvěma konci je&nbsp;prázdný prostor, vyplněný něčím na&nbsp;způsob kaučuku, nejspíš to&nbsp;bude doopravdy kaučuk.“</span></p>
          <p class="chunk" data-nb-ref-number="30" data-nb-words="13" data-nb-chars="77"><span class="idea" data-nb-ref-number="29" id="idea29" data-nb-words="13" data-nb-chars="77">„A&nbsp;co žábry, žaludek, střeva, játra a&nbsp;srdce?“ přerušil jsem ho&nbsp;skoro zlostně.</span></p>
          <p class="chunk" data-nb-ref-number="31" data-nb-words="277" data-nb-chars="1781"><span class="idea" data-nb-ref-number="30" id="idea30" data-nb-words="277" data-nb-chars="1781">„Nic, vůbec nic takového nemá a&nbsp;patrně nikdy neměl. To&nbsp;všechno jsou pusté výmysly lehkomyslných cestovatelů. Já&nbsp;teď vyplňuju krokodýla, podobně jako se&nbsp;nafukuje polštářek proti hemoroidům. Krokodýl je&nbsp;neuvěřitelně roztažitelný. Dokonce i&nbsp;ty jako domácí přítel by&nbsp;ses vešel sem vedle mě, kdybys byl velkodušný, a&nbsp;ještě by&nbsp;zbylo místo. Uvažuju, že&nbsp;v&nbsp;krajním případě bych sem mohl pozvat svou ženu. Mimochodem, takové vnitřní ustrojení krokodýla zcela odpovídá poznatkům přírodních věd. Kupříkladu předpokládejme, že&nbsp;bys měl stvořit nového krokodýla. Přirozeně by&nbsp;vznikla otázka, jaká je&nbsp;jeho hlavní vlastnost? Odpověď je&nbsp;jasná: požírat lidi. A&nbsp;jak toho dosáhnout, aby požíral lidi? Jak by&nbsp;měl být ustrojen? Odpověď je&nbsp;nasnadě: namísto útrob by&nbsp;měl mít prázdný prostor. Fyzika už&nbsp;dávno vyzkoumala, že&nbsp;příroda netrpí vakuum. Z&nbsp;toho plyne, že&nbsp;vnitřek krokodýla musí být prázdný právě proto, aby zvíře mohlo požírat a&nbsp;plnit se&nbsp;vším, co&nbsp;má&nbsp;po&nbsp;ruce, a&nbsp;netrpělo prázdnotou. To&nbsp;je&nbsp;jediný rozumný důvod, proč všichni krokodýli našince požírají. Člověk je&nbsp;ustrojen jinak: například když má&nbsp;v&nbsp;hlavě vymeteno, zpravidla netouží vyplnit ji&nbsp;vědomostmi&nbsp;– to&nbsp;je&nbsp;jediná výjimka z&nbsp;obecného pravidla. To&nbsp;všecko mi&nbsp;je&nbsp;teď jasné jako facka, všecko jsem pochopil vlastním rozumem a&nbsp;na základě zkušeností, protože se&nbsp;nacházím takříkajíc v&nbsp;lůně přírody, v&nbsp;její retortě, a&nbsp;naslouchám jejímu pulzu. Dokonce je&nbsp;to&nbsp;v&nbsp;souladu s&nbsp;etymologií, neboť už&nbsp;samo pojmenování krokodýl znamená žravost. Krokodýl, crocodillo, je&nbsp;zřejmě italské slovo z&nbsp;doby dávných egyptských faraónů a&nbsp;nejspíš pochází z&nbsp;francouzského kořene croquer, to&nbsp;znamená sníst, zhltnout a&nbsp;vůbec přijímat potravu. Tohle všechno hodlám přednést při své první přednášce před obecenstvem, které se&nbsp;shromáždí v&nbsp;salonu mé&nbsp;ženy, až&nbsp;mě&nbsp;tam dopraví v&nbsp;nádrži.“</span></p>
          <p class="chunk" data-nb-ref-number="32" data-nb-words="20" data-nb-chars="124"><span class="idea" data-nb-ref-number="31" id="idea31" data-nb-words="20" data-nb-chars="124">„Příteli,“ zvolal jsem bezděčně, „neměl by&nbsp;sis vzít projímadlo?“ Má&nbsp;horečku, má&nbsp;horečku, opakoval jsem si&nbsp;pro sebe s&nbsp;hrůzou.</span></p>
          <p class="chunk" data-nb-ref-number="33" data-nb-words="21" data-nb-chars="131"><span class="idea" data-nb-ref-number="32" id="idea32" data-nb-words="21" data-nb-chars="131">„Nesmysl!“ odmítl pohrdavě, „a navíc v&nbsp;mé nynější situaci by&nbsp;to&nbsp;bylo krajně nevhodné. Ostatně, tušil jsem, že&nbsp;začneš o&nbsp;projímadle.“</span></p>
          <p class="chunk" data-nb-ref-number="34" data-nb-words="10" data-nb-chars="66"><span class="idea" data-nb-ref-number="33" id="idea33" data-nb-words="10" data-nb-chars="66">„Kamaráde… a&nbsp;jak… jak přijímáš potravu? Obědval jsi dneska vůbec?“</span></p>
          <p class="chunk" data-nb-ref-number="35" data-nb-words="333" data-nb-chars="1985"><span class="idea" data-nb-ref-number="34" id="idea34" data-nb-words="333" data-nb-chars="1985">„Ne, ale jsem sytý a&nbsp;pravděpodobně už&nbsp;nikdy víc nebudu přijímat potravu. To&nbsp;je&nbsp;taky naprosto pochopitelné: tím, že&nbsp;plním krokodýlí útroby, způsobuji, že&nbsp;je&nbsp;netvor navždycky sytý. Teď ho&nbsp;nikdo nemusí několik let krmit. A&nbsp;naopak&nbsp;– jestliže ho&nbsp;sytím, on&nbsp;mi&nbsp;přirozeně předává všechny životní šťávy ze&nbsp;svého těla; je&nbsp;to&nbsp;něco podobného, jako když se&nbsp;některé rafinované koketky na&nbsp;noc obloží syrovými kotletami a&nbsp;po ranní koupeli jsou svěží, pružné, šťavnaté a&nbsp;okouzlující. Stejně tak, když já&nbsp;živím krokodýla, dostávám od&nbsp;něj rovněž potravu&nbsp;– tudíž se&nbsp;živíme navzájem. Ale dokonce i&nbsp;pro krokodýla je&nbsp;obtížné strávit takového člověka, jako jsem já&nbsp;– samosebou by&nbsp;z&nbsp;toho mohl mít těžký žaludek, který mu&nbsp;ostatně chybí&nbsp;– a&nbsp;proto, abych mu&nbsp;nepůsobil zbytečnou bolest, jen zřídkakdy se&nbsp;otáčím z&nbsp;boku na&nbsp;bok: Mohl bych to&nbsp;dělat, ale zdržuji se&nbsp;toho z&nbsp;humánních důvodů. To&nbsp;je&nbsp;jediný nedostatek mého nynějšího postavení a&nbsp;v&nbsp;alegorickém smyslu má&nbsp;Timofej Semjonyč pravdu, když říká, že&nbsp;si&nbsp;válím šunky. Jenomže já&nbsp;dokážu, že&nbsp;přestože si&nbsp;válím šunky, ba&nbsp;co&nbsp;víc, jen díky tomu budu schopen změnit osud lidstva. Všechny velké myšlenky a&nbsp;směry publikované v&nbsp;našich denících a&nbsp;časopisech zřejmě vymysleli takoví, co&nbsp;si&nbsp;váleli šunky, proto se&nbsp;jim říká kabinetní, ale já&nbsp;na&nbsp;to&nbsp;kašlu! Vynaleznu celý nový speciální systém a&nbsp;nebudeš mi&nbsp;věřit, jak je&nbsp;to&nbsp;lehké. Stačí zalézt někam do&nbsp;odlehlého kouta nebo padnout do&nbsp;tlamy krokodýlovi, zavřít oči a&nbsp;hned vynalezneš pro celé lidstvo hotový ráj. Posledně, když jste odešli, okamžitě jsem se&nbsp;do&nbsp;toho pustil a&nbsp;vymyslel jsem už&nbsp;tři systémy&nbsp;– teď vymýšlím čtvrtý. Pravda, nejdřív je&nbsp;zapotřebí vyvrátit všechny předešlé, ale z&nbsp;krokodýlích útrob je&nbsp;tak snadné něco vyvracet, odtud je&nbsp;všechno nějak zřetelněji vidět… A&nbsp;vůbec, moje postavení má&nbsp;dosud určité, i&nbsp;když drobné nedostatky: tady uvnitř je&nbsp;poněkud vlhko a&nbsp;všechno je&nbsp;nějak slizké. K&nbsp;dovršení všeho to&nbsp;tady trochu páchne gumou, navlas stejně jako moje loňské galoše. A&nbsp;to je&nbsp;vše, žádné jiné nedostatky tu&nbsp;nevidím.“</span></p>
          <p class="chunk" data-nb-ref-number="36" data-nb-words="21" data-nb-chars="141"><span class="idea" data-nb-ref-number="35" id="idea35" data-nb-words="21" data-nb-chars="141">„Poslyš, příteli,“ přerušil jsem ho, „to všechno jsou zázraky, kterým mohu stěží uvěřit. Cožpak ty&nbsp;doopravdy po&nbsp;celý život nehodláš obědvat?“</span></p>
          <p class="chunk" data-nb-ref-number="37" data-nb-words="344" data-nb-chars="2099"><span class="idea" data-nb-ref-number="36" id="idea36" data-nb-words="344" data-nb-chars="2099">„Jaké hlouposti tě&nbsp;zajímají, ty&nbsp;větroplachu a&nbsp;lehkomyslný člověče! Já&nbsp;ti&nbsp;tady vykládám vznešené myšlenky, a&nbsp;ty… Abys věděl, já&nbsp;se&nbsp;živím všemi těmi vznešenými myšlenkami, které mi&nbsp;ozařují noc, jaká mě&nbsp;obklopuje. Ostatně, dobrosrdečný majitel té&nbsp;obludy po&nbsp;domluvě se&nbsp;svou nejdobrotivější Mutter se&nbsp;domluvili, že&nbsp;každé ráno vsunou do&nbsp;krokodýlí tlamy zahnutou kovovou trubičku, něco jako píšťalku, abych mohl srkat kávu nebo bujón s&nbsp;rozmočenou vekou. Píšťalku už&nbsp;v&nbsp;sousedství objednali, ale domnívám se, že&nbsp;to&nbsp;je&nbsp;zbytečný přepych. Doufám, že&nbsp;takhle budu žít alespoň tisíc let, jestli je&nbsp;pravda, že&nbsp;krokodýli tak dlouho žijí. Když už&nbsp;o&nbsp;tom mluvíme, informuj se&nbsp;hned zítra v&nbsp;některé přírodovědné encyklopedii a&nbsp;pak mi&nbsp;to&nbsp;sděl&nbsp;– třeba jsem se&nbsp;zmýlil a&nbsp;spletl si&nbsp;krokodýla s&nbsp;nějakou jinou vykopávkou. Jenom jedno mě&nbsp;trochu trápí: jsem oblečený a&nbsp;obutý, a&nbsp;tudíž pro krokodýla nestravitelný. Navíc jsem živý, a&nbsp;proto se&nbsp;vší silou vůle bráním tomu, aby mě&nbsp;strávil: pochopitelně se&nbsp;nechci změnit v&nbsp;to, v&nbsp;co se&nbsp;mění každá potrava&nbsp;– bylo by&nbsp;to&nbsp;pro mě&nbsp;příliš ponižující. Bojím se&nbsp;jen jednoho: za&nbsp;tisíc let se&nbsp;může látka mého obleku, bohužel ruský výrobek, rozpadnout a&nbsp;pak budu nahý a&nbsp;bez ohledu na&nbsp;moje rozhořčení mohu být stráven. Ve&nbsp;dne to&nbsp;nikdy nepřipustím a&nbsp;nedovolím, ale v&nbsp;noci ve&nbsp;spánku, kdy vůle člověka opouští, mě&nbsp;může postihnout pokořující úděl nějaké brambory, koblihy nebo telecího. Ta&nbsp;myšlenka mě&nbsp;uvádí v&nbsp;zuřivost. Už&nbsp;z&nbsp;toho důvodu by&nbsp;se&nbsp;mělo snížit clo a&nbsp;měl by&nbsp;se&nbsp;podpořit dovoz anglického sukna, které je&nbsp;pevnější a&nbsp;bude tudíž déle vzdorovat zubu času v&nbsp;případě, že&nbsp;někdo spadne do&nbsp;krokodýlí tlamy. Při první příležitosti sdělím tuhle svou myšlenku kterémukoliv státnímu činiteli a&nbsp;zároveň dopisovatelům našich petrohradských deníků, ať&nbsp;to&nbsp;rozhlásí. Doufám, že&nbsp;nebude jediná, kterou ode mě&nbsp;převezmou. Předvídám, že&nbsp;každé ráno se&nbsp;kolem mě&nbsp;bude tísnit celá smečka novinářů, vyzbrojená redakčními pětadvacetníky, aby zachytila moje názory na&nbsp;včerejší telegrafické zprávy ze&nbsp;světa. Zkrátka a&nbsp;dobře, budoucnost se&nbsp;mi&nbsp;jeví v&nbsp;těch nejrůžovějších barvách.“ Horečka je&nbsp;to, horečka, šeptal jsem si&nbsp;v&nbsp;duchu.</span></p>
          <p class="chunk" data-nb-ref-number="38" data-nb-words="29" data-nb-chars="169"><span class="idea" data-nb-ref-number="37" id="idea37" data-nb-words="29" data-nb-chars="169">„A&nbsp;co svoboda, kamaráde?“ zeptal jsem se&nbsp;nahlas, abych zjistil, co&nbsp;si&nbsp;o&nbsp;tom myslí. „Vždyť ty&nbsp;jsi teď takříkajíc v&nbsp;temnici, zatímco člověk by&nbsp;si&nbsp;měl vychutnávat svobodu.“</span></p>
          <p class="chunk" data-nb-ref-number="39" data-nb-words="14" data-nb-chars="102"><span class="idea" data-nb-ref-number="38" id="idea38" data-nb-words="14" data-nb-chars="102">„Jsi hlupák,“ odpověděl. „Barbaři milují nezávislost a&nbsp;moudří lidé milují pořádek. Když není pořádek…“</span></p>
          <p class="chunk" data-nb-ref-number="40" data-nb-words="6" data-nb-chars="36"><span class="idea" data-nb-ref-number="39" id="idea39" data-nb-words="6" data-nb-chars="36">„Co tě&nbsp;to&nbsp;proboha napadá, kamaráde…“</span></p>
          <p class="chunk" data-nb-ref-number="41" data-nb-words="72" data-nb-chars="462"><span class="idea" data-nb-ref-number="40" id="idea40" data-nb-words="72" data-nb-chars="462">„Mlč a&nbsp;poslouchej!“ zavřískl dotčen, že&nbsp;mu&nbsp;skáču do&nbsp;řeči. „Nikdy jsem nebyl na&nbsp;takové duchovní úrovni jako teď. Ve&nbsp;svém těsném útočišti se&nbsp;bojím jen jednoho&nbsp;– literární kritiky tlustých časopisů a&nbsp;také pištění našich satirických deníků. Mám obavu, aby se&nbsp;mi&nbsp;lehkomyslní návštěvníci, hlupáci, závistivci a&nbsp;vůbec nihilisti nevysmáli. Ale učiním veškerá opatření. Netrpělivě čekám na&nbsp;zítřejší ohlasy obecenstva a&nbsp;hlavně na&nbsp;názor tisku. O&nbsp;tom mi&nbsp;hned zítra referuj.“</span></p>
          <p class="chunk" data-nb-ref-number="42" data-nb-words="7" data-nb-chars="44"><span class="idea" data-nb-ref-number="41" id="idea41" data-nb-words="7" data-nb-chars="44">„Dobrá, zítra ti&nbsp;přinesu celou haldu novin.“</span></p>
          <p class="chunk" data-nb-ref-number="43" data-nb-words="113" data-nb-chars="656"><span class="idea" data-nb-ref-number="42" id="idea42" data-nb-words="113" data-nb-chars="656">„Zítra ještě nemůžeme očekávat žádné ohlasy v&nbsp;tisku, oznámení se&nbsp;publikují až&nbsp;čtvrtý den. A&nbsp;od nynějška choď zadním vchodem ze&nbsp;dvora. Mám v&nbsp;úmyslu využívat tě&nbsp;jako svého tajemníka. Budeš mi&nbsp;číst noviny a&nbsp;časopisy a&nbsp;já ti&nbsp;budu diktovat svoje myšlenky a&nbsp;vydávat příkazy. Zejména nezapomínej na&nbsp;telegrafické zprávy. Ať&nbsp;tady mám denně všechny evropské novinky. A&nbsp;teď dost: zřejmě už&nbsp;jsi ospalý. Běž domů a&nbsp;neuvažuj o&nbsp;tom, co&nbsp;jsem říkal o&nbsp;kritice: nebojím se&nbsp;jí, sama je&nbsp;v&nbsp;kritickém stavu. Stačí, aby člověk byl moudrý a&nbsp;šlechetný, a&nbsp;určitě ho&nbsp;postaví na&nbsp;piedestal. Když ne&nbsp;Sokrates, tak tedy Diogenes, nebo oba dohromady, to&nbsp;je&nbsp;moje budoucí úloha pro lidstvo.“</span></p>
          <p class="chunk" data-nb-ref-number="44" data-nb-words="143" data-nb-chars="848"><span class="idea" data-nb-ref-number="43" id="idea43" data-nb-words="143" data-nb-chars="848">Tak lehkomyslně a&nbsp;neodbytně (i&nbsp;když v&nbsp;horečce) se&nbsp;mi&nbsp;přítel snažil všechno vyklopit jako ty&nbsp;drbny, o&nbsp;kterých se&nbsp;říká, že&nbsp;nedovedou držet jazyk za&nbsp;zuby. Všechno, co&nbsp;mi&nbsp;sdělil o&nbsp;krokodýlovi, mi&nbsp;připadalo krajně podezřelé. Jak je&nbsp;možné, aby krokodýl byl úplně prázdný? Vsadím se, že&nbsp;zalhal, částečně z&nbsp;ješitnosti a&nbsp;částečně proto, aby mě&nbsp;ponížil. Pravda, je&nbsp;nemocný člověk a&nbsp;toho musíme respektovat, ale otevřeně přiznávám, že&nbsp;jsem ho&nbsp;nikdy nesnášel. Celý život, už&nbsp;od&nbsp;dětství, jsem se&nbsp;nemohl zbavit jeho nemilého poručníkování. Tisíckrát jsem se&nbsp;užuž chtěl na&nbsp;něj vykašlat, ale pokaždé mě&nbsp;to&nbsp;k&nbsp;němu znovu táhlo, jako bych pořád ještě doufal, že&nbsp;mu&nbsp;něco dokážu a&nbsp;za něco se&nbsp;mu&nbsp;pomstím. Tohle přátelství je&nbsp;prapodivná věc! Mohu s&nbsp;jistotou tvrdit, že&nbsp;z&nbsp;devětadevadesáti procent jsem se&nbsp;s&nbsp;ním přátelil ze&nbsp;vzteku. Ale tentokrát jsme se&nbsp;rozloučili srdečně.</span></p>
          <p class="chunk" data-nb-ref-number="45" data-nb-words="23" data-nb-chars="148"><span class="idea" data-nb-ref-number="44" id="idea44" data-nb-words="23" data-nb-chars="148">„Váš pšítel být velmi chytrý člověk,“ prohodil polohlasně Němec, který po&nbsp;celou dobu horlivě poslouchal náš rozhovor a&nbsp;teď se&nbsp;mě&nbsp;chystal vyprovodit.</span></p>
          <p class="chunk" data-nb-ref-number="46" data-nb-words="19" data-nb-chars="118"><span class="idea" data-nb-ref-number="45" id="idea45" data-nb-words="19" data-nb-chars="118">„À&nbsp;propos,“ řekl jsem, „abych nezapomněl: kolik byste si&nbsp;vzal za&nbsp;vašeho krokodýla, kdyby si&nbsp;ho&nbsp;někdo usmyslel koupit?“</span></p>
          <p class="chunk" data-nb-ref-number="47" data-nb-words="28" data-nb-chars="153"><span class="idea" data-nb-ref-number="46" id="idea46" data-nb-words="28" data-nb-chars="153">Můj přítel to&nbsp;zaslechl a&nbsp;zvědavě čekal na&nbsp;odpověď. Bylo znát, že&nbsp;si&nbsp;nepřeje, aby si&nbsp;Němec řekl málo: alespoň tak nějak podivně hekl, když jsem se&nbsp;zeptal.</span></p>
          <p class="chunk" data-nb-ref-number="48" data-nb-words="10" data-nb-chars="59"><span class="idea" data-nb-ref-number="47" id="idea47" data-nb-words="10" data-nb-chars="59">Zprvu o&nbsp;tom Němec nechtěl ani slyšet, dokonce se&nbsp;rozzlobil.</span></p>
          <p class="chunk" data-nb-ref-number="49" data-nb-words="45" data-nb-chars="274"><span class="idea" data-nb-ref-number="48" id="idea48" data-nb-words="45" data-nb-chars="274">„Nikdo nesmět kupovat můj vlastní krokodýl!“ vykřikl zuřivě a&nbsp;zrudl jako krocan. „Já nechtít prodat krokodýl. Já&nbsp;milion tolar nebudu brát za&nbsp;krokodýl. Dneska jsem od&nbsp;publikum vybrat sto třicet tolar, a&nbsp;zítra deset tisíc tolar a&nbsp;pak každý den sto tisíc tolar. Nechci prodat.“</span></p>
          <p class="chunk" data-nb-ref-number="50" data-nb-words="6" data-nb-chars="44"><span class="idea" data-nb-ref-number="49" id="idea49" data-nb-words="6" data-nb-chars="44">Můj přítel se&nbsp;dokonce spokojeně zachichotal.</span></p>
          <p class="chunk" data-nb-ref-number="51" data-nb-words="78" data-nb-chars="438"><span class="idea" data-nb-ref-number="50" id="idea50" data-nb-words="78" data-nb-chars="438">Srdce se&nbsp;mi&nbsp;sevřelo, ale ovládl jsem se&nbsp;a&nbsp;chladnokrevně a&nbsp;uvážlivě&nbsp;– vždyť jsem plnil povinnost opravdového přítele&nbsp;– jsem naznačil bláznivému Němci, že&nbsp;jeho propočty nejsou správné; když denně vybere sto tisíc, během čtyř dnů se&nbsp;u&nbsp;něj vystřídá celý Petrohrad a&nbsp;pak už&nbsp;nebude mít od&nbsp;koho brát, dále že&nbsp;náš život i&nbsp;smrt je&nbsp;v&nbsp;rukou Nejvyššího a&nbsp;co když krokodýl třeba praskne, Ivan Matvejič onemocní a&nbsp;umře a&nbsp;tak podobně. Němec se&nbsp;zamyslel.</span></p>
          <p class="chunk" data-nb-ref-number="52" data-nb-words="13" data-nb-chars="75"><span class="idea" data-nb-ref-number="51" id="idea51" data-nb-words="13" data-nb-chars="75">„Já mu&nbsp;kapky z&nbsp;lékárna dávat,“ prohlásil nakonec, „a váš pšítel ne&nbsp;umírat.“</span></p>
          <p class="chunk" data-nb-ref-number="53" data-nb-words="38" data-nb-chars="245"><span class="idea" data-nb-ref-number="52" id="idea52" data-nb-words="38" data-nb-chars="245">„Kapky jsou kapky,“ namítl jsem, „ale vezměte v&nbsp;úvahu, že&nbsp;tenhle případ může vyvolat soudní proces. Manželka Ivana Matvejiče si&nbsp;může vyžádat svého zákonitého muže. Vy&nbsp;se&nbsp;hodláte obohatit, ale hodláte taky platit alespoň nějakou penzi jeho ženě?“</span></p>
          <p class="chunk" data-nb-ref-number="54" data-nb-words="7" data-nb-chars="50"><span class="idea" data-nb-ref-number="53" id="idea53" data-nb-words="7" data-nb-chars="50">„Ne, nehodlat!“ odpověděl rozhodně a&nbsp;přísně Němec.</span></p>
          <p class="chunk" data-nb-ref-number="55" data-nb-words="6" data-nb-chars="52"><span class="idea" data-nb-ref-number="54" id="idea54" data-nb-words="6" data-nb-chars="52">„Ne, nehodlat!“ přizvukovala dokonce zlostně Mutter.</span></p>
          <p class="chunk" data-nb-ref-number="56" data-nb-words="37" data-nb-chars="219"><span class="idea" data-nb-ref-number="55" id="idea55" data-nb-words="37" data-nb-chars="219">„No a&nbsp;nebylo by&nbsp;pro vás lepší, kdybyste teď přijal nějaký solidní, i&nbsp;když přiměřený obnos, než abyste se&nbsp;odevzdal do&nbsp;rukou neznámé budoucnosti? Považuju za&nbsp;svou povinnost dodat, že&nbsp;se&nbsp;vás ptám pouze z&nbsp;čisté zvědavosti.“</span></p>
          <p class="chunk" data-nb-ref-number="57" data-nb-words="25" data-nb-chars="144"><span class="idea" data-nb-ref-number="56" id="idea56" data-nb-words="25" data-nb-chars="144">Němec vybídl svou Mutter a&nbsp;oba se&nbsp;uchýlili na&nbsp;poradu do&nbsp;vzdáleného kouta, kde stála vitrína s&nbsp;tou největší a&nbsp;nejohyzdnější opicí z&nbsp;celé kolekce.</span></p>
          <p class="chunk" data-nb-ref-number="58" data-nb-words="7" data-nb-chars="49"><span class="idea" data-nb-ref-number="57" id="idea57" data-nb-words="7" data-nb-chars="49">„Jen počkej, však uvidíš,“ upozorňoval mě&nbsp;přítel.</span></p>
          <p class="chunk" data-nb-ref-number="59" data-nb-words="55" data-nb-chars="308"><span class="idea" data-nb-ref-number="58" id="idea58" data-nb-words="55" data-nb-chars="308">Co&nbsp;mě&nbsp;se&nbsp;týče, v&nbsp;tu chvíli jsem hořel touhou za&nbsp;prvé spráskat Němce tak, aby si&nbsp;to&nbsp;dlouho pamatoval, za&nbsp;druhé ještě víc spráskat Mutter a&nbsp;za třetí&nbsp;– nejvíc ze&nbsp;všech, až&nbsp;do&nbsp;krve spráskat Ivana Matvejiče za&nbsp;jeho bezmeznou ješitnost. Ale to&nbsp;všechno ještě nic neznamenalo v&nbsp;porovnání s&nbsp;odpovědí chamtivého Němce.</span></p>
          <p class="chunk" data-nb-ref-number="60" data-nb-words="32" data-nb-chars="196"><span class="idea" data-nb-ref-number="59" id="idea59" data-nb-words="32" data-nb-chars="196">Po&nbsp;poradě se&nbsp;svou Mutter žádal za&nbsp;svého krokodýla padesát tisíc rublů v&nbsp;bankovkách spojených s&nbsp;výherní loterií, dále kamenný dům v&nbsp;Gorochové s&nbsp;vlastní lékárnou a&nbsp;k&nbsp;tomu hodnost ruského plukovníka.</span></p>
          <p class="chunk" data-nb-ref-number="61" data-nb-words="31" data-nb-chars="207"><span class="idea" data-nb-ref-number="60" id="idea60" data-nb-words="31" data-nb-chars="207">„Vidíš,“ zvolal vítězoslavně přítel, „já ti&nbsp;to&nbsp;říkal! Až&nbsp;na&nbsp;to&nbsp;šílené přání být povýšen na&nbsp;plukovníka je&nbsp;naprosto v&nbsp;právu, protože plně chápe nynější hodnotu předváděné obludy. Ekonomický princip především!“</span></p>
          <p class="chunk" data-nb-ref-number="62" data-nb-words="32" data-nb-chars="201"><span class="idea" data-nb-ref-number="61" id="idea61" data-nb-words="32" data-nb-chars="201">„Co vás napadá,“ rozkřikl jsem se&nbsp;na&nbsp;Němce, „za co&nbsp;byste měl získat hodnost plukovníka? Jaký hrdinský čin jste vykonal, jakou službu vlasti, jakou válečnou slávu jste dobyl? Nejste tak trochu šílenec?“</span></p>
          <p class="chunk" data-nb-ref-number="63" data-nb-words="41" data-nb-chars="248"><span class="idea" data-nb-ref-number="62" id="idea62" data-nb-words="41" data-nb-chars="248">„Šílenec, říkat?“ zařval uražený Němec, „ne, já&nbsp;velmi chytrý být a&nbsp;vy velmi hloupý! Já&nbsp;zasloužit plukovník, protože já&nbsp;předvádět krokodýl a&nbsp;v&nbsp;něm živý Hofrat sedět, ale Rus neumět předvádět krokodýl! Já&nbsp;velice chytrý být a&nbsp;moc chtít být plukovník!“</span></p>
          <p class="chunk" data-nb-ref-number="64" data-nb-words="155" data-nb-chars="888"><span class="idea" data-nb-ref-number="63" id="idea63" data-nb-words="155" data-nb-chars="888">„Tak tedy sbohem, příteli!“ zavolal jsem na&nbsp;Ivana Matvejiče a&nbsp;skoro poklusem jsem vyběhl z&nbsp;krokodýlárny. Celý jsem se&nbsp;třásl zlostí a&nbsp;cítil jsem, že&nbsp;ještě okamžik a&nbsp;nemohl bych za&nbsp;sebe ručit: nereálné naděje těch dvou tupců byly nesnesitelné. Osvěžil mě&nbsp;chladný vzduch a&nbsp;poněkud zmírnil moje rozhořčení. Nakonec jsem si&nbsp;energicky skoro patnáctkrát odplivl, vzal jsem si&nbsp;drožku, dojel domů, svlékl jsem se&nbsp;a&nbsp;sklesl na&nbsp;postel. Nejmrzutější na&nbsp;tom bylo, že&nbsp;se&nbsp;mám stát jeho tajemníkem. Teď abych tam večer co&nbsp;večer umíral nudou a&nbsp;plnil povinnosti věrného přítele… Byl bych si&nbsp;s&nbsp;chutí za&nbsp;to&nbsp;pořádně nařezal a&nbsp;opravdu, když jsem sfoukl svíčku a&nbsp;vlezl pod pokrývku, několikrát jsem se&nbsp;bouchl pěstí do&nbsp;hlavy i&nbsp;do jiných částí těla. Trochu se&nbsp;mi&nbsp;ulevilo a&nbsp;konečně jsem dost tvrdě usnul; byl jsem hrozně unavený. Celou noc se&nbsp;mi&nbsp;zdálo jen o&nbsp;opicích, ale k&nbsp;ránu se&nbsp;mi&nbsp;ve&nbsp;snu zjevila Jelena Ivanovna…</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Title</a></li>
            <li><a href="./promo.html#chunk1" rel="next">Next chapter →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-8ku8Tto9ylCLHYzfy93P/Ed4yA0buoeRfP9x6YWnpgQ="></script>
  </body>
</html>