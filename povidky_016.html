<!DOCTYPE html>
<html lang="en">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="">
    <meta name="apple-mobile-web-app-capable" content="yes">
    <title>Povídky</title>
    <link rel="stylesheet" href="./style/style.min.css" media="screen" integrity="sha256-AqRi5WZDJKrL/wsJzC4Oi6o77qkJtfT6t3Uy7q+WPzY=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Fjodor Michajlovič Dostojevskij: Povídky">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Povídky">
    <meta property="og:title" content="Povídky">
    <meta property="og:type" content="book">
    <meta property="og:book:author" content="Fjodor Michajlovič Dostojevskij">
    <meta property="twitter:title" content="Fjodor Michajlovič Dostojevskij: Povídky">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./index.html">
    <link rel="next" href="./promo.html">
    <link rel="self" href="povidky_016.html">
    <meta name="nb-identifier" content="dostojevskij-povidky-12eb013">
    <meta name="nb-role" content="other">
  </head>
  <body class="content-prose nb-role-other nb-custom-style" data-nb-words="2248" data-nb-chars="13931">
    <nav role="doc-toc">
      <ul class="plain section">
        <li><a href="povidky_005.html">BYTNÁ</a>
          <ul>
            <li><a href="povidky_006.html">ČÁST PRVNÍ</a></li>
            <li><a href="povidky_007.html">ČÁST DRUHÁ</a></li>
          </ul>
        </li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Title</a></li>
            <li><a href="./index.html#chapter-end" rel="prev">← Previous chapter</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="0" data-nb-chars="0"></h1>
        <section>
          <p class="chunk" data-nb-ref-number="2" data-nb-words="327" data-nb-chars="1960"><span class="idea" data-nb-ref-number="1" id="idea1" data-nb-words="327" data-nb-chars="1960">Nedávno jsem viděl svatbu… ale ne! Raději vám budu vyprávět o&nbsp;vánočním stromu. Byla to&nbsp;pěkná svatba, moc se&nbsp;mi&nbsp;líbila, ale ten druhý příběh je&nbsp;lepší. Nevím, jak se&nbsp;to&nbsp;stalo, ale při pohledu na&nbsp;tu&nbsp;svatbu jsem si&nbsp;ten příběh oživil. To&nbsp;bylo tak. Právě před pěti lety v&nbsp;předvečer Nového roku jsem byl pozván na&nbsp;dětský ples. Člověk, který mě&nbsp;pozval, byl známý podnikatel, který měl styky, známosti a&nbsp;vyznal se&nbsp;v&nbsp;intrikách, takže jsem mohl předpokládat, že&nbsp;dětský ples je&nbsp;záminka pro rodiče, aby se&nbsp;sešli se&nbsp;známými a&nbsp;jakoby náhodou, nečekaným a&nbsp;nevinným způsobem si&nbsp;pohovořili o&nbsp;některých zajímavých námětech. Byl jsem osoba nezúčastněná, neměl jsem žádné náměty, a&nbsp;proto jen strávil ten večer poměrně nezávisle. Byl tam ještě jeden pán, který se&nbsp;nemohl honosit ani jménem, ani rodem, ale který jako já&nbsp;se&nbsp;ocitl uprostřed rodinného štěstí… Toho jsem si&nbsp;všiml nejdřív ze&nbsp;všech. Byl vysoký, hubený, vážný a&nbsp;dobře oblečený. Ale bylo zřejmé, že&nbsp;mu&nbsp;jsou radosti i&nbsp;rodinné štěstí lhostejné; kdykoliv se&nbsp;vzdálil kamsi do&nbsp;kouta, přestal se&nbsp;usmívat a&nbsp;nachmuřil svoje husté černé obočí. Na&nbsp;plese, s&nbsp;výjimkou hostitele, neměl jediného známého. Bylo očividné, že&nbsp;se&nbsp;příšerně nudí, ale přesto se&nbsp;statečně držel a&nbsp;až do&nbsp;konce hrál roli šťastného člověka, který se&nbsp;dobře baví. Později jsem se&nbsp;dozvěděl, že&nbsp;pochází z&nbsp;venkova a&nbsp;do hlavního města přijel vyřídit jakousi krkolomnou neodkladnou záležitost. Přivezl našemu hostiteli doporučující dopis, který hostitel nepřijal con amore, ale pozval jeho doručitele ze&nbsp;zdvořilosti na&nbsp;dnešní dětský ples. Karty se&nbsp;zde nehrály, doutníky mu&nbsp;nenabízeli a&nbsp;nikdo se&nbsp;s&nbsp;ním nepouštěl do&nbsp;hovoru, protože pravděpodobně už&nbsp;z&nbsp;dálky hosté poznali ptáka po&nbsp;peří, a&nbsp;tak dotyčný chtě nechtě, aby nějak zaměstnal svoje ruce, si&nbsp;po&nbsp;celý večer hladil licousy. A&nbsp;opravdu, ty&nbsp;byly velkolepé. Jenomže je&nbsp;hladil tak horlivě, že&nbsp;při pohledu na&nbsp;něho byste si&nbsp;mohli pomyslet, že&nbsp;nejprve byly stvořeny licousy, a&nbsp;teprve potom pán, předurčený k&nbsp;tomu, aby je&nbsp;hladil.</span></p>
          <p class="chunk" data-nb-ref-number="3" data-nb-words="142" data-nb-chars="903"><span class="idea" data-nb-ref-number="2" id="idea2" data-nb-words="142" data-nb-chars="903">Kromě této postavy, která se&nbsp;naznačeným způsobem účastnila rodinného štěstí hostitele, otce pěti baculatých chlapců, se&nbsp;mi&nbsp;zalíbil ještě jeden pán. Ale ten byl zcela jiného druhu. Byla to&nbsp;důležitá osobnost a&nbsp;jmenoval se&nbsp;Julian Mastakovič. Na&nbsp;první pohled bylo jasné, že&nbsp;je&nbsp;to&nbsp;vážený host: jeho vztah k&nbsp;hostiteli se&nbsp;rovnal vztahu hostitele k&nbsp;pánovi s&nbsp;licousy. Hostitel i&nbsp;hostitelka ho&nbsp;zahrnovali nesčetnými lichotkami, pečovali o&nbsp;něho, napájeli ho, hýčkali a&nbsp;představovali mu&nbsp;své hosty, ale jeho k&nbsp;nikomu nevodili. Zpozoroval jsem, že&nbsp;se&nbsp;hostiteli zatřpytila v&nbsp;oku slza, když Julian Mastakovič prohlásil o&nbsp;tom večeru, že&nbsp;zřídkakdy tak příjemně strávil čas. Začalo mi&nbsp;být v&nbsp;přítomnosti takové osobnosti úzko, a&nbsp;proto, když jsem se&nbsp;dosyta potěšil pohledem na&nbsp;děti, uchýlil jsem se&nbsp;do&nbsp;zcela prázdného salonku a&nbsp;usadil jsem se&nbsp;v&nbsp;hostitelčině květinové besídce, která zaujímala skoro celou polovinu místnosti.</span></p>
          <p class="chunk" data-nb-ref-number="4" data-nb-words="386" data-nb-chars="2539"><span class="idea" data-nb-ref-number="3" id="idea3" data-nb-words="386" data-nb-chars="2539">Všechny děti byly neuvěřitelně milé a&nbsp;vůbec se&nbsp;nechtěly podobat dospělým bez ohledu na&nbsp;veškeré domluvy guvernantek a&nbsp;maminek. V&nbsp;mžiku do&nbsp;posledního bonbonu očesaly vánoční strom, a&nbsp;stačily už&nbsp;rozbít polovinu hraček ještě dřív, než zjistily, komu která patří. Obzvláště se&nbsp;vyznamenal černooký kudrnatý chlapec, který se&nbsp;mě&nbsp;usilovně pokoušel zastřelit svou dřevěnou pistolkou. Ovšem nejvíce ze&nbsp;všech upoutávala pozornost jeho sestra, asi jedenáctiletá, hezká jako Amorek, tichá, zádumčivá, bledá, s&nbsp;velkýma zádumčivýma očima. Děti ji&nbsp;něčím urazily, a&nbsp;proto odešla do&nbsp;salonku, kde jsem seděl, a&nbsp;začala si&nbsp;v&nbsp;koutku hrát se&nbsp;svou pannou. Hosté si&nbsp;s&nbsp;úctou ukazovali na&nbsp;jednoho bohatého nájemce, jejího otce, a&nbsp;kdosi šeptem poznamenal, že&nbsp;už&nbsp;má&nbsp;pro ni&nbsp;uloženo stranou třistatisícové věno. Otočil jsem se, abych se&nbsp;podíval na&nbsp;zvědavce, kteří se&nbsp;o&nbsp;tuto okolnost zajímali, a&nbsp;můj pohled spočinul na&nbsp;Julianu Mastakoviči, jenž, ruce založené za&nbsp;zády, s&nbsp;nakloněnou hlavou neobyčejně pozorně naslouchal tomu tlachání. Později jsem se&nbsp;musel podivit moudrosti hostitelů, když nastalo rozdávání dárků dětem. Dívenka, která už&nbsp;měla uložené třistatisícové věno, dostala přepychovou pannu. Pak následovaly skromnější dárky podle skromnějšího postavení rodičů všech těch šťastných dětí. Nakonec poslední dítě, asi desetiletý chlapec, hubený, pihovatý mrňous, dostal jen jednu knížku příběhů o&nbsp;vznešenosti přírody, o&nbsp;slzách dojetí a&nbsp;podobně, bez obrázků a&nbsp;dokonce bez popisků. Byl to&nbsp;syn guvernantky hostitelových dětí, chudé vdovy, nesmírně zakřiknutý a&nbsp;ustrašený. Měl na&nbsp;sobě bundičku z&nbsp;levného nankinu. Když dostal svou knížku, dlouho obcházel kolem ostatních hraček; hrozně toužil hrát si&nbsp;s&nbsp;ostatními dětmi, ale neodvažoval se; bylo zřejmé, že&nbsp;už&nbsp;si&nbsp;je&nbsp;vědom a&nbsp;chápe svoje postavení. Já&nbsp;osobně tuze rád pozoruji děti. Neobyčejně zajímavě se&nbsp;u&nbsp;nich uplatňují první samostatné životní projevy. Povšiml jsem si, že&nbsp;malého zrzounka natolik zlákaly přepychové hračky ostatních dětí, zejména divadlo, ve&nbsp;kterém by&nbsp;tak rád hrál nějakou roli, že&nbsp;se&nbsp;rozhodl podlézat. Usmíval se, předcházel si&nbsp;děti, věnoval svoje jablko jednomu oplácanému chlapci, který měl ranec plný dárků, a&nbsp;dokonce se&nbsp;odhodlal povozit jednoho chlapce na&nbsp;zádech, jen aby ho&nbsp;neodehnali od&nbsp;divadla. Jenomže po&nbsp;chvilce ho&nbsp;kterýsi rošťák pořádně ztloukl. Chlapec se&nbsp;neodvážil ani plakat. Vtom se&nbsp;objevila jeho matka, guvernantka, a&nbsp;nařídila mu, aby nepřekážel ostatním ve&nbsp;hře. Chlapec se&nbsp;odloudal do&nbsp;salonku, kde seděla ona dívenka. Pustila ho&nbsp;k&nbsp;sobě a&nbsp;oba horlivě začali oblékat její nádhernou pannu.</span></p>
          <p class="chunk" data-nb-ref-number="5" data-nb-words="81" data-nb-chars="504"><span class="idea" data-nb-ref-number="4" id="idea4" data-nb-words="81" data-nb-chars="504">Seděl jsem skoro půl hodiny v&nbsp;květinové besídce a&nbsp;oči se&nbsp;mi&nbsp;klížily při poslechu krátkého rozhovoru zrzavého chlapce a&nbsp;krásky s&nbsp;třistatisícovým věnem, kteří se&nbsp;pilně zabývali pannou, když náhle vstoupil dovnitř Julian Mastakovič. Využil skandální dětské hádky a&nbsp;vytratil se&nbsp;ze&nbsp;sálu. Zpozoroval jsem, že&nbsp;před malou chvilkou zapáleně rozmlouval s&nbsp;otcem budoucí bohaté nevěsty, s&nbsp;nímž se&nbsp;právě seznámil, o&nbsp;výhodnosti jakési služby v&nbsp;porovnání s&nbsp;jinou. Teď stál v&nbsp;zamyšlení a&nbsp;jako by&nbsp;cosi počítal na&nbsp;prstech.</span></p>
          <p class="chunk" data-nb-ref-number="6" data-nb-words="70" data-nb-chars="394"><span class="idea" data-nb-ref-number="5" id="idea5" data-nb-words="70" data-nb-chars="394">„To máme tři sta… tři sta,“ šeptal. „Jedenáct… dvanáct… třináct a&nbsp;tak dále. Šestnáct&nbsp;– pět let! Předpokládejme čtyři procenta&nbsp;– to&nbsp;je&nbsp;dvanáct, krát pět je&nbsp;šedesát, a&nbsp;z&nbsp;těch šedesáti… no, řekněme, že&nbsp;celkem to&nbsp;bude za&nbsp;pět let čtyři sta… Jenomže… čtyři procenta by&nbsp;bylo málo na&nbsp;takového podvodníka. Třeba bere osm nebo i&nbsp;deset. Počítejme v&nbsp;krajním případě pět set tisíc. A&nbsp;zbytek na&nbsp;hadříky, hm…“</span></p>
          <p class="chunk" data-nb-ref-number="7" data-nb-words="94" data-nb-chars="555"><span class="idea" data-nb-ref-number="6" id="idea6" data-nb-words="94" data-nb-chars="555">Skončil, vzpamatoval se&nbsp;a&nbsp;už chtěl odejít, ale vtom uviděl onu dívenku a&nbsp;zastavil se. Za&nbsp;květináči a&nbsp;zelení mě&nbsp;nezahlédl. Připadalo mi, že&nbsp;je&nbsp;krajně vzrušen. Buďto na&nbsp;něho tak zapůsobil jeho výpočet, nebo cosi jiného&nbsp;– mnul si&nbsp;ruce a&nbsp;neměl stání. Jeho vzrušení dosáhlo vrcholu, zastavil se&nbsp;a&nbsp;vrhl dlouhý, rozhodující pohled na&nbsp;budoucí nevěstu. Už&nbsp;už&nbsp;vykročil, ale nejdřív se&nbsp;rozhlédl kolem. Pak po&nbsp;špičkách, nějak provinile, se&nbsp;blížil k&nbsp;dívence. S&nbsp;pousmáním k&nbsp;ní přistoupil, sklonil se&nbsp;a&nbsp;políbil ji&nbsp;na&nbsp;temeno. Ta&nbsp;podobný útok nečekala a&nbsp;vyděšeně vykřikla.</span></p>
          <p class="chunk" data-nb-ref-number="8" data-nb-words="13" data-nb-chars="77"><span class="idea" data-nb-ref-number="7" id="idea7" data-nb-words="13" data-nb-chars="77">„Co tady děláte, milé dítě?“ zašeptal, ohlédl se&nbsp;a&nbsp;pohladil dívenku po&nbsp;tváři.</span></p>
          <p class="chunk" data-nb-ref-number="9" data-nb-words="2" data-nb-chars="13"><span class="idea" data-nb-ref-number="8" id="idea8" data-nb-words="2" data-nb-chars="13">„Hrajeme si…“</span></p>
          <p class="chunk" data-nb-ref-number="10" data-nb-words="16" data-nb-chars="90"><span class="idea" data-nb-ref-number="9" id="idea9" data-nb-words="16" data-nb-chars="90">„Hm… A&nbsp;s&nbsp;ním?“ a&nbsp;úkosem pohlédl na&nbsp;chlapce. „Měl bys jít k&nbsp;ostatním, chlapečku,“ prohodil.</span></p>
          <p class="chunk" data-nb-ref-number="11" data-nb-words="18" data-nb-chars="99"><span class="idea" data-nb-ref-number="10" id="idea10" data-nb-words="18" data-nb-chars="99">Chlapec mlčel a&nbsp;kulil na&nbsp;něho oči. Julian Mastakovič se&nbsp;znovu rozhlédl a&nbsp;opět se&nbsp;sklonil k&nbsp;dívence.</span></p>
          <p class="chunk" data-nb-ref-number="12" data-nb-words="6" data-nb-chars="33"><span class="idea" data-nb-ref-number="11" id="idea11" data-nb-words="6" data-nb-chars="33">„Co to&nbsp;máte, milé dítě, panenku?“</span></p>
          <p class="chunk" data-nb-ref-number="13" data-nb-words="7" data-nb-chars="57"><span class="idea" data-nb-ref-number="12" id="idea12" data-nb-words="7" data-nb-chars="57">„Panenku,“ odpověděla dívenka zamračeně a&nbsp;trochu nesměle.</span></p>
          <p class="chunk" data-nb-ref-number="14" data-nb-words="13" data-nb-chars="70"><span class="idea" data-nb-ref-number="13" id="idea13" data-nb-words="13" data-nb-chars="70">„Hm, panenku… A&nbsp;víte vy, milé dítě, z&nbsp;čeho je&nbsp;vaše panenka vyrobena?!“</span></p>
          <p class="chunk" data-nb-ref-number="15" data-nb-words="8" data-nb-chars="60"><span class="idea" data-nb-ref-number="14" id="idea14" data-nb-words="8" data-nb-chars="60">„Nevím,“ odpověděla dívenka šeptem a&nbsp;hluboce sklonila hlavu.</span></p>
          <p class="chunk" data-nb-ref-number="16" data-nb-words="32" data-nb-chars="174"><span class="idea" data-nb-ref-number="15" id="idea15" data-nb-words="32" data-nb-chars="174">„Z&nbsp;hadříků, dušinko. A&nbsp;ty bys měl jít do&nbsp;sálu za&nbsp;svými vrstevníky,“ nabádal chlapce a&nbsp;přísně na&nbsp;něho pohlédl. Obě děti se&nbsp;zamračily a&nbsp;vzaly se&nbsp;za&nbsp;ruce. Nechtěli se&nbsp;rozloučit.</span></p>
          <p class="chunk" data-nb-ref-number="17" data-nb-words="14" data-nb-chars="91"><span class="idea" data-nb-ref-number="16" id="idea16" data-nb-words="14" data-nb-chars="91">„A&nbsp;víte, proč vám darovali tuhle panenku?“ zeptal se&nbsp;Julian Mastakovič stále tišším hlasem.</span></p>
          <p class="chunk" data-nb-ref-number="18" data-nb-words="1" data-nb-chars="8"><span class="idea" data-nb-ref-number="17" id="idea17" data-nb-words="1" data-nb-chars="8">„Nevím.“</span></p>
          <p class="chunk" data-nb-ref-number="19" data-nb-words="10" data-nb-chars="53"><span class="idea" data-nb-ref-number="18" id="idea18" data-nb-words="10" data-nb-chars="53">„To proto, že&nbsp;jste byla celý týden hodná a&nbsp;způsobná.“</span></p>
          <p class="chunk" data-nb-ref-number="20" data-nb-words="22" data-nb-chars="166"><span class="idea" data-nb-ref-number="19" id="idea19" data-nb-words="22" data-nb-chars="166">Julian Mastakovič, nanejvýš rozrušený, se&nbsp;znovu rozhlédl kolem a&nbsp;stále tlumenějším hlasem, nakonec skoro neslyšně, hlasem vyschlým nadšením a&nbsp;nedočkavostí, se&nbsp;otázal:</span></p>
          <p class="chunk" data-nb-ref-number="21" data-nb-words="14" data-nb-chars="78"><span class="idea" data-nb-ref-number="20" id="idea20" data-nb-words="14" data-nb-chars="78">„A&nbsp;budete mě&nbsp;mít ráda, milá holčičko, až&nbsp;přijedu na&nbsp;návštěvu k&nbsp;vašim rodičům?“</span></p>
          <p class="chunk" data-nb-ref-number="22" data-nb-words="34" data-nb-chars="205"><span class="idea" data-nb-ref-number="21" id="idea21" data-nb-words="34" data-nb-chars="205">Po&nbsp;těch slovech chtěl dívenku ještě jednou políbit, ale zrzavý chlapec, který viděl, že&nbsp;dívenka má&nbsp;pláč na&nbsp;krajíčku, ji&nbsp;chytil za&nbsp;ruce a&nbsp;ze soucitu k&nbsp;ní zavzlykal. Julian Mastakovič se&nbsp;doopravdy rozzlobil.</span></p>
          <p class="chunk" data-nb-ref-number="23" data-nb-words="11" data-nb-chars="69"><span class="idea" data-nb-ref-number="22" id="idea22" data-nb-words="11" data-nb-chars="69">„Běž, běž odsud, běž!“ poroučel chlapci. „Upaluj do&nbsp;sálu k&nbsp;ostatním!“</span></p>
          <p class="chunk" data-nb-ref-number="24" data-nb-words="18" data-nb-chars="105"><span class="idea" data-nb-ref-number="23" id="idea23" data-nb-words="18" data-nb-chars="105">„Ne, není třeba, ale vy&nbsp;běžte pryč!“ ozvala se&nbsp;dívenka. „A&nbsp;nechte ho, nechte ho!“ opakovala skoro plačky.</span></p>
          <p class="chunk" data-nb-ref-number="25" data-nb-words="124" data-nb-chars="735"><span class="idea" data-nb-ref-number="24" id="idea24" data-nb-words="124" data-nb-chars="735">Ve&nbsp;dveřích cosi zašustilo a&nbsp;Julian Mastakovič se&nbsp;leknutím vztyčil v&nbsp;celé své vznešené velikosti. Jenže zrzavý chlapec se&nbsp;lekl ještě víc, opustil dívenku a&nbsp;protáhl se&nbsp;kolem zdi do&nbsp;jídelny. Julian Mastakovič ho&nbsp;následoval. Byl rudý jako rak a&nbsp;při pohledu do&nbsp;zrcadla jako by&nbsp;se&nbsp;za&nbsp;sebe zastyděl. Možná ho&nbsp;zamrzelo, že&nbsp;se&nbsp;tak rozohnil a&nbsp;byl tak nedočkavý. Nebo ho&nbsp;zpočátku překvapil jeho výpočet, natolik ho&nbsp;pobláznil a&nbsp;nadchl nehledě na&nbsp;to, že&nbsp;ona dívenka se&nbsp;mohla stát skutečným objektem přinejmenším až&nbsp;za&nbsp;pět let. Vyšel jsem za&nbsp;oním váženým pánem do&nbsp;jídelny a&nbsp;spatřil jsem zvláštní podívanou. Julian Mastakovič, celý rudý zlostí a&nbsp;podrážděním, strašil zrzavého chlapce, který před ním couval dál a&nbsp;dál a&nbsp;nevěděl, kam se&nbsp;strachem podít.</span></p>
          <p class="chunk" data-nb-ref-number="26" data-nb-words="23" data-nb-chars="130"><span class="idea" data-nb-ref-number="25" id="idea25" data-nb-words="23" data-nb-chars="130">„Běž, co&nbsp;tu&nbsp;děláš, běž, ty&nbsp;darebo! Kradeš tu&nbsp;ovoce, co? Kradeš ovoce? Ven, rošťáku, běž, ty&nbsp;usoplenče, běž si&nbsp;k&nbsp;svým vrstevníkům!“</span></p>
          <p class="chunk" data-nb-ref-number="27" data-nb-words="143" data-nb-chars="888"><span class="idea" data-nb-ref-number="26" id="idea26" data-nb-words="143" data-nb-chars="888">Krajně vyděšený chlapec se&nbsp;odhodlal k&nbsp;zoufalému činu – zkusil zalézt pod stůl. Jeho pronásledovatel, na&nbsp;nejvyšší míru rozčilený, vytáhl svůj velký šátek a&nbsp;snažil se&nbsp;jím chlapce vymrskat z&nbsp;jeho úkrytu pod stolem&nbsp;– zrzek ztichl jako pěna. Je&nbsp;zapotřebí podotknout, že&nbsp;Julian Mastakovič byl poněkud obtloustlý, dobře živený, s&nbsp;červenými tvářemi, s&nbsp;bříškem a&nbsp;silnými stehny, zkrátka pořízek, kulaťoučký jako oříšek. Potil se, funěl a&nbsp;hrozně zrudl. Nakonec se&nbsp;téměř rozzuřil; tak silně se&nbsp;v&nbsp;něm zahnízdil pocit rozhořčení a&nbsp;možná (kdoví?) žárlivosti. Neudržel jsem se&nbsp;a&nbsp;na celé kolo jsem se&nbsp;rozesmál. Julian Mastakovič se&nbsp;otočil a&nbsp;bez ohledu na&nbsp;veškerou svou důležitost upadl do&nbsp;krajních rozpaků. Vtom z&nbsp;protějších dveří vstoupil náš hostitel. Chlapec vylezl ze&nbsp;svého úkrytu a&nbsp;oprašoval si&nbsp;kolena a&nbsp;lokty. Julian Mastakovič stačil přiložit k&nbsp;nosu šátek, který dosud držel za&nbsp;jeden růžek v&nbsp;ruce…</span></p>
          <p class="chunk" data-nb-ref-number="28" data-nb-words="29" data-nb-chars="173"><span class="idea" data-nb-ref-number="27" id="idea27" data-nb-words="29" data-nb-chars="173">Hostitel na&nbsp;nás tři pohlédl poněkud nechápavě, ale jako člověk znalý života, který chápal život z&nbsp;praktické stránky, ihned využil toho, že&nbsp;se&nbsp;ocitl tváří v&nbsp;tvář svému hostu.</span></p>
          <p class="chunk" data-nb-ref-number="29" data-nb-words="17" data-nb-chars="90"><span class="idea" data-nb-ref-number="28" id="idea28" data-nb-words="17" data-nb-chars="90">„To je&nbsp;ten chlapec, prosím,“ řekl a&nbsp;ukázal na&nbsp;zrzka, „za kterého jsem měl tu&nbsp;čest prosit.“</span></p>
          <p class="chunk" data-nb-ref-number="30" data-nb-words="8" data-nb-chars="62"><span class="idea" data-nb-ref-number="29" id="idea29" data-nb-words="8" data-nb-chars="62">„Cože?“ hlesl Julian Mastakovič, který se&nbsp;ještě nevzpamatoval.</span></p>
          <p class="chunk" data-nb-ref-number="31" data-nb-words="27" data-nb-chars="174"><span class="idea" data-nb-ref-number="30" id="idea30" data-nb-words="27" data-nb-chars="174">„Je to&nbsp;syn guvernantky mých dětí,“ pokračoval hostitel prosebným tónem, „ona je&nbsp;chudá vdova, její muž byl poctivý úředník, a&nbsp;proto… Kdyby to&nbsp;bylo možné, Juliane Mastakoviči…“</span></p>
          <p class="chunk" data-nb-ref-number="32" data-nb-words="43" data-nb-chars="257"><span class="idea" data-nb-ref-number="31" id="idea31" data-nb-words="43" data-nb-chars="257">„Ach ne, ne,“ spěšně ho&nbsp;zarazil Julian Mastakovič, „ne, odpusťte, Filipe Alexandroviči, vyloučeno, prosím. Informoval jsem se, žádné volné místo není, a&nbsp;kdyby bylo, čeká na&nbsp;ně&nbsp;už&nbsp;deset žadatelů, kteří mají mnohem větší nárok než on… Je&nbsp;mi&nbsp;líto… Je&nbsp;mi&nbsp;líto…“</span></p>
          <p class="chunk" data-nb-ref-number="33" data-nb-words="10" data-nb-chars="67"><span class="idea" data-nb-ref-number="32" id="idea32" data-nb-words="10" data-nb-chars="67">„Mně je&nbsp;taky líto,“ opakoval hostitel, „chlapec je&nbsp;skromný, tichý…“</span></p>
          <p class="chunk" data-nb-ref-number="34" data-nb-words="25" data-nb-chars="163"><span class="idea" data-nb-ref-number="33" id="idea33" data-nb-words="25" data-nb-chars="163">„Je to&nbsp;velký nezbeda, jak pozoruji,“ odpověděl Julian Mastakovič a&nbsp;hystericky zkřivil rty, „běž, chlapče, co&nbsp;tady stojíš, běž k&nbsp;ostatním!“ řekl, obrácen k&nbsp;zrzkovi.</span></p>
          <p class="chunk" data-nb-ref-number="35" data-nb-words="59" data-nb-chars="337"><span class="idea" data-nb-ref-number="34" id="idea34" data-nb-words="59" data-nb-chars="337">Nejspíš se&nbsp;neudržel a&nbsp;loupl po&nbsp;mně jedním okem. Ani já&nbsp;jsem se&nbsp;neovládl a&nbsp;vysmál jsem se&nbsp;mu&nbsp;přímo do&nbsp;obličeje. Otočil se&nbsp;jako na&nbsp;obrtlíku a&nbsp;dosti zřetelně se&nbsp;zeptal hostitele, kdo je&nbsp;ten podivný mladý muž. Začali si&nbsp;špitat a&nbsp;vyšli spolu z&nbsp;místnosti. Později jsem viděl, jak Julian Mastakovič naslouchá hostiteli a&nbsp;nedůvěřivě vrtí hlavou.</span></p>
          <p class="chunk" data-nb-ref-number="36" data-nb-words="169" data-nb-chars="1093"><span class="idea" data-nb-ref-number="35" id="idea35" data-nb-words="169" data-nb-chars="1093">Když jsem se&nbsp;dostatečně nasmál, vrátil jsem se&nbsp;do&nbsp;jídelny. Tam onen důležitý muž, obklopen otci a&nbsp;matkami, hostitelem a&nbsp;hostitelkou, cosi s&nbsp;vervou vykládal jedné dámě, k&nbsp;níž ho&nbsp;právě přivedli. Dáma držela za&nbsp;ruku dívenku, s&nbsp;níž Julian Mastakovič měl před deseti minutami výstup v&nbsp;salonku. Teď se&nbsp;rozplýval nadšením a&nbsp;chválou o&nbsp;kráse, talentu, graciéznosti a&nbsp;skvělém vychování onoho milého dítěte. Viditelně se&nbsp;chtěl matce zalíbit. Ta&nbsp;ho&nbsp;poslouchala u&nbsp;vytržení a&nbsp;téměř se&nbsp;slzami v&nbsp;očích. Otcovy rty se&nbsp;usmívaly. Hostitel se&nbsp;radoval z&nbsp;výlevu všeobecné radosti. Všichni hosté projevovali účast, dokonce i&nbsp;dětské hry ustaly, aby nepřekážely rozhovoru. Ovzduší bylo naplněno nábožnou úctou. Pak jsem zaslechl, jak matinka zajímavé dívenky, dojatá do&nbsp;hloubi srdce, vybranými slovy prosila Juliana Mastakoviče, aby jí&nbsp;prokázal tu&nbsp;čest a&nbsp;podaroval jejich dům svou vzácnou přítomností, a&nbsp;s&nbsp;jakým nelíčeným nadšením Julian Mastakovič přijal to&nbsp;pozvání. Hosté se&nbsp;rozptýlili na&nbsp;všecky strany, jak velela slušnost, a&nbsp;předháněli se&nbsp;v&nbsp;pochvalách nájemce, jeho ženy, oné dívenky a&nbsp;zejména Juliana Mastakoviče.</span></p>
          <p class="chunk" data-nb-ref-number="37" data-nb-words="20" data-nb-chars="123"><span class="idea" data-nb-ref-number="36" id="idea36" data-nb-words="20" data-nb-chars="123">„Je ten pán ženatý?“ zeptal jsem se&nbsp;skoro nahlas jednoho ze&nbsp;svých známých, který stál nejblíž ze&nbsp;všech Juliana Mastakoviče.</span></p>
          <p class="chunk" data-nb-ref-number="38" data-nb-words="14" data-nb-chars="99"><span class="idea" data-nb-ref-number="37" id="idea37" data-nb-words="14" data-nb-chars="99">„Ne,“ odpověděl tázaný, do&nbsp;hloubi duše rozhořčený mou neomaleností, které jsem se&nbsp;úmyslně dopustil…</span></p>
          <p class="chunk" data-nb-ref-number="39" data-nb-words="133" data-nb-chars="854"><span class="idea" data-nb-ref-number="38" id="idea38" data-nb-words="133" data-nb-chars="854">Nedávno jsem procházel kolem n-ského chrámu a&nbsp;překvapil mě&nbsp;shluk a&nbsp;řada kočárů. Kolem se&nbsp;hovořilo o&nbsp;svatbě. Byl pošmourný den, mrazivý vzduch. Protřel jsem se&nbsp;za&nbsp;davem do&nbsp;chrámu a&nbsp;zahlédl jsem ženicha. Byl to&nbsp;kulaťoučký mrňous, vypasený človíček s&nbsp;bříškem, náramně vyšňořený. Pobíhal sem a&nbsp;tam, staral se, udílel příkazy. Konečně se&nbsp;začalo šuškat, že&nbsp;přivezli nevěstu. Protlačil jsem se&nbsp;davem a&nbsp;uviděl jsem okouzlující krásku, která prožívala první jaro své dospělosti. Ale byla bledá a&nbsp;smutná. Hleděla roztržitě a&nbsp;dokonce se&nbsp;zdálo, že&nbsp;má&nbsp;oči červené od&nbsp;slz. Antická přísnost každého rysu jí&nbsp;dodávala jakousi vážnost a&nbsp;slavnostnost. Ale tou přísností a&nbsp;vážností, tím smutkem prosvítal ještě první dětský nevinný výraz, projevovalo se&nbsp;cosi do&nbsp;krajností naivního, neustáleného, mladistvého, a&nbsp;jak se&nbsp;zdálo, mlčky, bez proseb úpěnlivě prosícího o&nbsp;slitování.</span></p>
          <p class="chunk" data-nb-ref-number="40" data-nb-words="53" data-nb-chars="314"><span class="idea" data-nb-ref-number="39" id="idea39" data-nb-words="53" data-nb-chars="314">Říkalo se, že&nbsp;jí&nbsp;sotva minulo šestnáct. Když jsem se&nbsp;pozorně zahleděl na&nbsp;ženicha, poznal jsem Juliana Mastakoviče, kterého jsem neviděl přesně pět let. Zadíval jsem se&nbsp;na&nbsp;ni… Můj Bože!… Prodíral jsem se&nbsp;co&nbsp;nejrychleji davem k&nbsp;východu. V&nbsp;davu si&nbsp;sdělovali, že&nbsp;nevěsta je&nbsp;bohatá, má&nbsp;půlmiliónové věno a&nbsp;navíc výbavu…</span></p>
          <p class="chunk" data-nb-ref-number="41" data-nb-words="12" data-nb-chars="69"><span class="idea" data-nb-ref-number="40" id="idea40" data-nb-words="12" data-nb-chars="69">Výpočet byl správný, pomyslel jsem si, když jsem se&nbsp;prodral na&nbsp;ulici…</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Title</a></li>
            <li><a href="./promo.html#chunk1" rel="next">Next chapter →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-8ku8Tto9ylCLHYzfy93P/Ed4yA0buoeRfP9x6YWnpgQ="></script>
  </body>
</html>