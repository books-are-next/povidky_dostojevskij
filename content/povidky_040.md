---
title: ''
subtitle: ''
contentType: prose
---

<section>

4

Jak se domýšlím, o opicích se mi zdálo proto, že je ukazovali ve vitríně v podniku majitele krokodýla, ale Jelena Ivanovna, to byla kapitola sama pro sebe.

Předesílám, tu dámu jsem miloval, ale spěšně, jako bych jel s keserem, se opravuju: miloval jsem ji jako otec, ani víc, ani míň. Soudím tak z toho, že mnohokrát mě popadla nepřekonatelná touha políbit ji na hlavinku nebo na růžovou tvářičku. A přestože se mi nikdy nesplnila, nenaskytla se k tomu vhodná příležitost, přiznávám, neodmítl bych políbit Jelenu Ivanovnu dokonce ani na rty. A nejen to, zlíbal bych i její zoubky, tak skvěle vystavené na odiv, které se podobaly šňůře běloskvoucích vybraných perel pokaždé, když se smála. A smála se překvapivě často. Můj přítel jí mazlivě říkával „moje hloupůstka“ a tohle přízvisko bylo nanejvýš trefné a charakteristické. Byla to dáma k nakousnutí a nic víc. Naprosto nechápu, proč si Ivan Matvejič umínil představovat svou ženu jako naši ruskou Evženii de Tour. V každém případě můj sen, nepočítám-li opice, ve mně zanechal ten nejpříznivější dojem, a když jsem se u šálku ranní kávy v duchu probíral všemi událostmi předešlého dne, rozhodl jsem se, že neprodleně cestou do služby zajdu k Jeleně Ivanovně, což ostatně byla moje povinnost jako domácího přítele.

V miniaturním pokojíčku před ložnicí, kterému říkali salonek, ačkoliv i salon měli malý, seděla Jelena Ivanovna ve vzdušném župánku na miniaturní přepychové pohovce u čajového stolečku, pila kávu z maličkého šálku a smáčela v ní kostičku cukru. Byla svůdně hezká, ale zároveň mi připadala trochu zamyšlená.

„Á, to jste vy, čtveráku!“ přivítala mě s roztržitým úsměvem, „posaďte se, větroplachu, a vypijte kávu. Co jste dělal včera? Byl jste na maškarním plese?“

„Cožpak vy jste byla? Já přece nejezdím na… a navíc včera jsem navštívil našeho vězně.“

S povzdechem jsem se napil kávy a nasadil zbožný výraz. „Koho? Jakého vězně? Ach ano! Chudáček. No a co – stýská se mu? Víte… chtěla jsem se vás zeptat… Mohu teď přece požádat o rozvod, ne?“

„O rozvod?“ vykřikl jsem rozhořčeně a div jsem nevylil kávu. To ten „cikán!“ pomyslel jsem si zuřivě.

Existoval jistý „cikán“, snědý brunet s knírkem, který sloužil ve stavebním odboru, příliš často moje přátele navštěvoval a dovedl Jelenu Ivanovnu rozesmát. Přiznám se, nenáviděl jsem ho; nepochybně se včera stihl setkat s Jelenou Ivanovnou buďto na maškarním bále, nebo u nich doma a napovídal jí všelijaké hlouposti!

„Proč by ne,“ zadrmolila Jelena Ivanovna, jako bych ji přistihl při něčem nepatřičném, „on bude sedět v krokodýlovi a třeba už se nevrátí a já tady na něj budu celý život čekat? Muž má sedět doma a ne v krokodýlovi…“

„Ale tohle je přece nepředvídaný případ,“ užuž jsem začal s pochopitelným rozrušením.

„Ach ne, nic neříkejte, já to nechci slyšet, nechci!“ zaječela náhle rozzlobeně. „Pořád mi jen oponujete, vy ohavo! S vámi člověk nehne, nic mu neporadíte! Cizí lidi říkají, že mi úřady povolí rozvod, protože manžel nebude dostávat žádný plat.“

„Jste to vy, má milá?“ zvolal jsem pateticky. „Který zločinec vám tohle nakukal? A vůbec, rozvod kvůli něčemu tak nepodstatnému, jako je plat, je zcela nemyslitelný. Chudák váš muž plane láskou k vám, abych tak řekl, dokonce v krokodýlích útrobách. Ba co víc – taje láskou jako kus cukru. Ještě včera večer, když jste se bavila na maškarním bále, se zmínil, že v krajním případě vás pozve jako zákonitou manželku k sobě, do útrob toho netvora, tím spíš, že jak se ukazuje, v krokodýlovi je dost místa nejen pro dva, ale dokonce pro tři.“ Hbitě jsem jí tlumočil celou tu zajímavou část našeho rozhovoru s Ivanem Matvejičem.

„Cože, cože?“ vyjekla udiveně. „Chcete, abych i já vlezla dovnitř, k mému muži? To je nápad! A jak tam polezu, v klobouku a v krinolíně? Panebože, taková hloupost! A jak budu vypadat, až tam polezu a někdo cizí mě bude okukovat? To je směšné! A co tam budu jíst? A… a… co bude, až, až… Ach božínku, co jste si to vymysleli! A jaká zábava tam bude? Říkáte, že tam páchne guma… A co bude, jestli se s mužem pohádáme – to máme potom ležet vedle sebe? Fuj, to je odporné!“

„Připouštím, ano, připouštím, má drahá přítelkyně,“ přerušil jsem ji a snažil jsem se, aby moje slova vyzněla zcela přesvědčivě jako slova člověka, který je v právu, „jenomže vy jste nedocenila fakt, že on bez vás zřejmě nemůže žít, jestliže vás zve. To znamená, že vás miluje, vášnivě, věrně a usilovně… a vy jste to neocenila, má milá!“

„Ne, nechci, nechci nic slyšet!“ mávala odmítavě drobnou půvabnou ručkou, na níž se leskly čerstvě vydrhnuté a kartáčkem vyčištěné růžové nehtíky. „Jste vy ale protiva! Takhle mě rozpláčete. Vlezte si tam sám, jestli je vám to příjemné. Jste přece přítel, no tak si tam vedle něj z přátelství lehněte a celý život se přete o nějaké nezáživné učenosti…“

„Zbytečně se tomu smějete,“ zarazil jsem s vážností to lehkomyslné stvoření. „Váš manžel mě beztak pozval k sobě. Samozřejmě, vás tam táhne povinnost, ale mě pouhá velkodušnost. Když mi včera váš muž vyprávěl o neobyčejné roztažitelnosti krokodýla, zcela jasně mi naznačil, že nejenom vy dva, ale dokonce i já jako domácí přítel bych se dovnitř vešel a mohli bychom tam být ve třech, kdybych si to přál, a proto…“

„Jak to, ve třech?“ vykřikla Jelena Ivanovna a vrhla na mě udivený pohled. „Takže bychom… tam byli pohromadě? Všichni tři? Chi, chi, chi! Jste vy ale hlupáci! Chi, chi, chi! Budu vás tam pořád štípat, vy ničemo! Chi, chi, chi!“

Zvrátila se na opěradlo pohovky a rozesmála se, až slzela. To všechno, slzy i smích, bylo natolik okouzlující, že jsem se neudržel a začal jsem jí horlivě líbat ruku: nebránila se a na usmířenou mě lehce vytahala za uši.

Oba nás to pobavilo a já jsem jí podrobně vyložil včerejší plány Ivana Matvejiče. Nápad pořádat společenské večírky a otevřít si salon se jí náramně zalíbil.

„Jenomže budu potřebovat spoustu nových toalet,“ podotkla, „a proto je zapotřebí, aby mi muž poslal co nejdřív a pokud možno co nejvíc peněz z platu… Ale,“ dodala zamyšleně, „jak to, že ho ke mně přinesou v nádrži? Budu se stydět před hosty… Ne, já nechci, ne, nechci…“

„Mimochodem, abych nezapomněl… Byl u vás včera večer Timofej Semjonyč?“

„Ach ano, byl. Přijel mě utěšovat a představte si, hráli jsme dudáka. Když prohrál on, dostal bonbon, a když já, líbal mi ruce. Takový dareba a považte, div se mnou nejel na maškarní bál. Vážně!“

„Byl okouzlen,“ poznamenal jsem. „Ostatně koho byste neokouzlila, vy svůdnice!“

„Běžte už s těmi svými komplimenty! Počkejte, ještě vás na cestu štípnu. Naučila jsem se úžasně štípat. No tak, co tomu říkáte? A vůbec, vy tvrdíte, že muž o mně včera mluvil?“

„N-n-ne, moc ne… Přiznám se, on teď víc přemýšlí o osudu celého lidstva a chce…“

„Ať jde do háje! Už nic neříkejte! Zřejmě je to příšerná nuda. Někdy ho navštívím. Určitě zítra. Jenom ne dnes: bolí mě hlava a pak, bude tam spousta lidí… Řeknou: to je jeho žena a ještě mě přede všemi zostudí… Sbohem. Večer máte patrně namířeno k němu?“

„Ano, ovšem. Nařídil mi, abych přijel a přivezl mu noviny.“

„No výborně. Jen tam běžte a čtěte. Ke mně dnes nejezděte. Není mi dobře, a možná pojedu na návštěvu. Tak tedy sbohem, vy čtveráku.“

To u ní večer bude ten „cikán“, pomyslel jsem si.

V kanceláři jsem pochopitelně nedal ani v nejmenším najevo, jaké starosti a strasti mě užírají. Ale brzy jsem si všiml, že některé z našich nejpokrokovějších deníků zvlášť rychle toho rána kolují mezi mými kolegy a ti je čtou s nezvykle vážnými výrazy. První se mi dostal do rukou Lístek, plátek bez speciálního zaměření, ale všeobecně humánní – především proto ho u nás přezírali, i když ho četli. S jistým údivem jsem si přečetl následující zprávu:

„Včera se v naší rozlehlé metropoli, ozdobené velkolepými budovami, rozšířily neslýchané zvěsti. Jistý pan N., známý labužník z lepší společnosti, kterého nejspíš omrzela Borelova kuchyně a kuchyně n-ského klubu, vstoupil do budovy Pasáže, kde se předváděl obrovský krokodýl, nedávno přivezený do našeho sídelního města, a žádal, aby mu ho připravili k obědu. Po obchodní dohodě s majitelem krokodýla ho na místě ještě zaživa začal konzumovat (totiž nikoliv majitele, pokojného Němce se sklonem k puntičkářství, ale jeho krokodýla), perořízkem odřezával šťavnaté kousky a přímo je hltal. Postupně celý krokodýl zmizel v jeho rozlehlých útrobách a zmíněný pan N. se dokonce chystal spořádat i ichneumona, krokodýlova věrného druha, pravděpodobně předpokládaje, že dotyčný bude stejně chutný. Vůbec nic nenamítáme proti tomuto novému produktu, už dávno známému zahraničním labužníkům. Dokonce jsme cosi podobného předvídali. Angličtí lordi a cestovatelé v celých skupinách loví krokodýly a jedí hřbet té obludy jako biftek s hořčicí, cibulí a s brambory. Francouzi, kteří přijíždějí s Lessepsem, dávají přednost tlapám pečeným v horkém popelu, což provádějí naschvál Angličanům, kteří se jim posmívají. U nás se nejspíš ocení obojí. Pokud jde o nás, vítáme toto nové průmyslové odvětví, jež naší mohutné různotvárné vlasti obzvlášť chybí. Vzápětí za tímto prvním krokodýlem, který zmizel v útrobách petrohradského labužníka, zřejmě neuplyne ani rok a navezou jich k nám stovky. Proč by se krokodýl nemohl aklimatizovat u nás v Rusku? Jestliže je něvská voda příliš studená pro tyto zajímavé cizince, pak máme v našem hlavním městě potoky a za městem říčky a jezera. Proč by se, kupříkladu, krokodýli nemohli pěstovat v Pargolově nebo v Pavlovsku, v Moskvě v Presněnských rybnících a v Samotečném? Poskytujíce příjemnou a zdravou stravu našim rafinovaným labužníkům, mohli by současně bavit dámy, jež se u těchto rybníků procházejí, a učit děti přírodopisu. Z krokodýlí kůže by se dala vyrábět pouzdra, kufry, pouzdra na cigarety a náprsní tašky a možná že nejedna kupecká tisícovka v umaštěné papírové podobě, jakou kupci upřednostňují, by spočinula v krokodýlí kůži. Doufáme, že se k tomuto zajímavému tématu ještě několikrát vrátíme.“

Třebaže jsem něco takového tušil, tahle nepředložená zpráva mě uvedla do rozpaků. Když jsem nenašel nikoho, s kým bych se mohl rozdělit o své dojmy, oslovil jsem Prochora Saviče, který seděl naproti mně – zpozoroval jsem totiž, že mě už dlouho sleduje pohledem, v ruce drží Chlup a stále jako by se mi ho chystal podat. Mlčky převzal ode mě Lístek, a když mi podával Chlup, nehtem silně zatrhl článek, na který mě chtěl zjevně upozornit. Byl to podivín, starý mládenec a nemluva, který s nikým z nás neudržoval žádné vztahy, téměř s nikým v kanceláři nemluvil a vždycky měl na všecko svůj názor, ale zásadně ho nikomu nesděloval. Žil osaměle. V jeho bytě skoro nikdo z nás nikdy nebyl.

Hle, co jsem si přečetl v označeném článku v Chlupu:

„Je všeobecně známo, že jsme pokrokoví a humánní a že se v tomto směru snažíme dostihnout Evropu. Ovšem přes veškeré snahy a úsilí našeho listu jsme ještě zdaleka ‚nedozráli‘, o čemž svědčí pobuřující případ, k němuž včera došlo v Pasáži a který jsme předvídali. Do naší metropole přijíždí cizinec, vlastník, a přiváží krokodýla, kterého začne předvádět v Pasáži obecenstvu. Pohotově jsme přivítali toto nové odvětví užitečného průmyslu, jež naší mohutné mnohotvárné vlasti chybělo. Najednou včera o půl páté odpoledne se do podniku zahraničního majitele dostavil jistý neobyčejně tlustý opilec, zaplatil vstupné a hbitě, bez sebemenšího upozornění, vlezl krokodýlovi do tlamy. Tomu nezbývalo, než ho spolknout, třeba jen z pudu sebezáchovy, aby se neudávil. Neznámý se provalil do krokodýlích útrob a hned usnul. Nepůsobil na něho ani křik majitele – cizince, ani nářek jeho vyděšené rodiny, ani výhrůžky, že se majitel obrátí na policii. Z krokodýlích útrob byl slyšet jen chechtot a slib, že dotyčný spráská zvíře důtkami (sic!). Ubohý savec, donucený polknout takovou horu masa, nadarmo prolévá hojné slzy. Nezvaný host je horší než zloděj, ale nehledě na to přísloví drzý návštěvník odmítá opustit krokodýla. Nevíme, jak vysvětlit podobné případy, svědčící o naší nezralosti, které nás očerňují v očích cizinců. Šíře ruské duše tu našla náležité uplatnění. Ptáme se, co hledal nevítaný návštěvník? Teplou komfortní místnost? V našem hlavním městě existuje mnoho krásných domů s levnými a zcela komfortními byty, se zavedenou něvskou vodou a s plynovým osvětlením na schodišti, kde majitelé často zaměstnávají vrátného. Upozorňujeme naše čtenáře i na to, jak barbarsky se chováme k domácím zvířatům: přicestovalý krokodýl pochopitelně stěží naráz stráví takovou horu masa a teď leží jako nafouklá hromada a v nesnesitelných mukách čeká na smrt. V Evropě už dávno soudně postihují ty, kdo nehumánně zacházejí s domácími zvířaty. Navzdory evropskému osvětlení, chodníkům a domovní výstavbě se ještě dlouho nezbavíme zděděných předsudků. ‚Nové domy, ale staré předsudky‘… Dokonce ani domy nejsou nové, přinejmenším schodiště. V našem listu jsme už nejednou připomínali, že na Petrohradské straně v domě kupce Lukjanova je odpočívadlo dřevěného schodiště shnilé, propadlé a už dlouho představuje nebezpečí pro ženu vojáka Afimju Skapidarovou, která u kupce Lukjanova slouží a je nucena často vystupovat po schodech s vodou nebo s otýpkou dříví. Nakonec se naše předpovědi splnily: včera o půl deváté večer se dotyčná propadla i s polévkovou miskou a zlomila si nohu. Nevíme, zda teď kupec Lukjanov schodiště opraví: našinec má dlouhé vedení, ale oběť ruské zabedněnosti už byla odvezena do nemocnice. Právě tak nepřestaneme tvrdit, že domovníci, kteří odklízejí bláto z chodníků na Vyborgské straně, by neměli znečišťovat nohy kolemjdoucích, ale měli by vršit bláto na hromady, jako se to dělá v Evropě při cídění bot atd. atd…“

„Jak to,“ zeptal jsem se a upřel jsem poněkud rozpačitý pohled na Prochora Saviče, „jak to tak…?“

„Co prosím?“

„Považte, místo aby politovali našeho kolegu, litují krokodýla.“

„A co má být, prosím? Dokonce politovali zvíře, savce. Nejsme snad Evropa, prosím? Tam taky krokodýly náramně litujou, checheche!“

Po těch slovech se náš podivín zahloubal do spisů a víc nepromluvil ani slovo.

Chlup i Lístek jsem schoval do kapsy, kromě toho jsem pro večerní rozptýlení svého přítele sebral staré Zprávy a Chlupy, kolik jsem jich jen objevil, a přestože do večera bylo ještě daleko, vytratil jsem se tentokrát dřív z kanceláře, abych pobyl v Pasáži, alespoň zdálky se podíval, co se tam děje, a vyslechl různé názory a proudy. Tušil jsem, že tam bude velká tlačenice, a pro každý případ jsem si vyhrnul límec pláště, protože bůhvíproč jsem se trochu styděl: prostě jsme si dosud nezvykli na publicitu, tak je to. Cítím ale, že nemám právo tlumočit svoje vlastní prozaické dojmy vzhledem k tak pozoruhodné a mimořádné události.

</section>
