---
title: ''
subtitle: ''
contentType: prose
---

8

Šestnáctého listopadu obdržel Petr Ivanyč městskou poštou dva dopisy na své jméno. Sotva otevřel první, vytáhl umně složené růžové psaníčko, napsané rukou jeho ženy, datované 2. listopadu a adresované Jevgeniji Nikolajeviči. Nic dalšího v obálce nebylo. Petr Ivanyč četl:

Milý Evžene!

Včera to vůbec nebylo možné. Muž seděl celý večer doma. Zítra přijeď přesně v jedenáct. V půl jedenácté muž odjíždí do Carského Sela a vrátí se o půlnoci. Celou noc jsem se vztekala. Díky za zprávy i korespondenci. Taková kupa papírů! A to všechno opravdu popsala? Ostatně, má to styl: díky, vidím, že mě miluješ. Nehněvej se pro ten včerejšek a zítra, proboha Tě prosím, přijď.

A.

Petr Ivanyč rozpečetil druhý dopis:

Petře Ivanyči!

Beztak bych nikdy do Vašeho domu nevkročil: zbytečně jste ráčil kazit papír.

Příští týden odjíždím do Simbirsku: Vaším drahocenným, nejmilejším přítelem zůstane Jevgenij Nikolajevič. Přeji Vám hodně úspěchů a o galoše se neznepokojujte.
