---
title: ""
---

Jednou ráno, když už jsem se chystal do úřadu, vešla Agrafena, moje kuchařka, pradlena a hospodyně, a k mému překvapení se mnou zapředla hovor.

Až dosud to byla mlčenlivá prostá ženská, která za těch přibližně šest let neutrousila skoro ani slůvko navíc kromě každodenních několika vět o tom, co má uvařit k obědu.
Přinejmenším jsem od ní nic jiného nikdy neslyšel.

„Jdu k vám, milostpane,“
začala zničehonic, „měl byste pronajmout komůrku.“

„Jakou komůrku?“

„To je jasný, jakou.
Tu vedle kuchyně.“

„A proč?“

„Proč? To je jasný, proč.
Lidi přece pronajímají pokojíky.“

„A kdo by si ji najal?“

„To je jasný, kdo!
Podnájemník.“

„Ale matičko, tam se přece nevejde ani postel: není tam k hnutí.
Kdo by tam bydlel?“

„Bydlel, bydlel… Jenom kdyby se mohl někde vyspat.
Jinak by se usadil na okně.“

„Na jakém okně?“

„To je jasný, na jakým.
Jako byste nevěděl! Na okně v předsíni.
Bude tam sedět, šít nebo něco dělat.
Možná že si sedne na židli.
Má stůl i židli: všecko.“

„A kdo je to?“

„Slušnej člověk, co poznal svět.
Budu mu vařit. A za byt a stravu od něho dostanu všehovšudy tři rubly měsíčně…“

Konečně jsem se po dlouhém úsilí dozvěděl, že jakýsi postarší chlapík přemluvil nebo si naklonil Agrafenu, aby ho vzala na byt a stravu.
Co si Agrafena usmyslela, to se muselo stát, jinak by mi nedala pokoj.
Když nebylo po jejím, začala být zádumčivá, upadala do hluboké melancholie a trvalo to tak čtrnáct dní až tři neděle.
V té době jídlo nebylo k ničemu, prádla nebylo možné se dopočítat, podlahy zůstaly neumyté – zkrátka docházelo k jedné nepříjemnosti za druhou.
Už dávno jsem si všiml, že tahle tichá ženská se nedokáže pro něco rozhodnout, trvat na nějaké vlastní myšlence.
Ale když už se v jejím slepičím mozku náhodou vylíhne něco podobného myšlence nebo záměru, odmítnout jí vyhovět znamenalo načas ji morálně zdeptat.
Protože jsem si ze všeho nejvíc cenil vlastní klid, neprodleně jsem souhlasil.

„Má ten člověk alespoň nějaké doklady, legitimaci a tak?“

„Jak by ne! To je jasný, že má.
Je to slušnej člověk a ví, jak to chodí.
Slíbil mi tři rubly měsíčně.“

Hned příští den se v mém skromném staromládeneckém bytě objevil nový podnájemník.
Nelitoval jsem, dokonce jsem byl v duchu rád.
Žiju jako poustevník.
Nemám skoro žádné známé a zřídkakdy chodím mezi lidi.
Za těch deset let, co jsem žil jako kůl v plotě, jsem si zvykl na samotu.
Ale prožít dalších deset, patnáct a možná ještě víc let jenom s Agrafenou v tomhle staromládeneckém bytě – to byla pochopitelně příliš šedivá perspektiva!
A proto byl další tichý člověk v téhle situaci hotové boží požehnání.

Agrafena nelhala.
Můj podnájemník byl ostřílený člověk.
Z dokladů vysvitlo, že je vysloužilý voják, ale to jsem poznal na první pohled, aniž jsem prohlížel jeho legitimaci.
Poznalo se to snadno, už podle jeho vzhledu.
Můj podnájemník Astafij Ivanovič mezi nás zapadl a cítil se jako mezi svými.
Nic nám nechybělo.
Ale zdaleka nejlepší bylo, že ve vhodnou chvíli uměl vyprávět všelijaké historky, příběhy ze svého života.
V trvalé nudě mého živobytí byl takový vypravěč prostě poklad.
Jednou mi vyprávěl příběh, který na mě do jisté míry zapůsobil.
Došlo k tomu následovně:

Jednoho dne jsem ve svém bytě osaměl.
Agrafena i Astafij odešli někam za svými záležitostmi.
Vtom jsem zaslechl, že je někdo v bytě, a podle všeho to byl cizí člověk.
Vyšel jsem do předsíně a opravdu, stál tam cizí mužik jenom v utíkáčku, ačkoliv byl podzim a chladno.

„Co tu chceš?“

„Hledám úředníka Alexandrova.
Bydlí tady?“

„Nikdo takový tu nebydlí.
Buď sbohem, kamaráde.“

„Jak to? Domovník říkal, že tu bydlí,“
zabručel návštěvník a opatrně couvl ke dveřím.

„Kliď se, chlape, ať už jsi venku.“

Nazítří po obědě, když mi Astafij Ivanovič zkoušel kabát, který jsem mu svěřil do opravy, znovu kdosi vešel do předsíně.
Pootevřel jsem dveře.

Včerejší pán s bohorovným klidem sundal před mými zraky z věšáku můj zimník, strčil si ho v podpaždí a odešel.
Agrafena ho po celou dobu pozorovala, pusu otevřenou, ale nic pro záchranu mého zimníku nepodnikla.
Astafij Ivanovič se za zlodějem rozběhl a za deset minut se vrátil, celý udýchaný, s prázdnýma rukama.
Po zloději jako by se zem slehla.

„Prostě smůla, Astafiji Ivanoviči.
Ještě dobře, že tu zůstal váš vojenský plášť! Jinak bychom byli nahraní… Ten podvodník!“

Mého podnájemníka to všecko natolik ohromilo, že jsem při pohledu na něj dokonce zapomněl, že mě okradli.
Nemohl se vzpamatovat.
Co chvíli odložil práci, kterou se zaměstnával, znovu a znovu vykládal, jak se to všecko zběhlo, jak stál neznámý tady a před nosem, dva kroky od něho, sundal z věšáku zimník, a jak to přijde, že zloděje nechytil.
Pak znovu zasedl k práci, ale za chvíli všeho nechal, a jak jsem zjistil, vydal se k domovníkovi, aby mu všecko vylíčil a vyčinil mu, že trpí v domě takové nepřístojnosti.
Když se vrátil, vyhuboval Agrafeně.
Pak znovu zasedl k práci a ještě dlouho si mumlal, jak se to všecko semlelo, on stál tady a já tam, a jak mu před nosem, dva kroky od něho, ukradli můj zimník atd.
Zkrátka a dobře, přestože se v práci vyznal, byl velký nimra a se vším si dělal velkou hlavu.

„Oblafli nás,“ řekl jsem večer, když jsem mu podával šálek čaje.
Z dlouhé chvíle jsem si přál, aby mi znovu vyprávěl historku o ukradeném zimníku, která se stálým opakováním a díky upřímnosti vypravěče změnila v náramně komický příběh.

„Oblafli nás, milý pane! Je mi to jednoduše líto, i když se mě to netýká, ale popadá mě zlost, přestože to nebyl můj zimník.
Podle mého je zloděj ten největší všivák na světě.
Někdo koupí něco za babku, no dobrá, ale tenhle krade druhému čas, práci i pot… Fujtajfl, to je hnus! Nemám slov, tak mě bere vztek.
Jak to, že vám není líto vašeho majetku?“

„Máš pravdu, to už je lepší, když ti taková věc shoří v plamenech, než abys ustoupil zloději – to člověka žere.“

„Bodejť by nežralo!
To se ví, není zloděj jako zloděj… Mně se jednou stalo, že jsem trefil na poctivého zloděje.“

„Jak to? Copak zloděj může být poctivý?“

„Máte pravdu, pane, poctivý zloděj se nenajde.
Chtěl jsem jen říct, že jsem znal jednoho… Byl to, zdá se, poctivý člověk, ale přesto se dopustil krádeže.
Prostě mi ho bylo líto.“

„A jak se to stalo, Astafiji Ivanoviči?“

„To bylo asi tak před dvěma lety… Tehdá jsem byl skoro rok bez místa… A když jsem dosluhoval, spřátelil jsem se s jedním chlapíkem, beznadějný případ… Seznámili jsme se v hospodě.
Byl to ochlasta, tulák a darmojed, dřív někde sloužil, ale pro opilství ho už dávno vyhodili.
K ničemu se nehodil… Chodil bůhví v čem… Někdy člověka napadlo, jestli vůbec nosí pod kabátem košili: ať si pořídil, co chtěl, všecko propil.

Nebyl žádný výtržník, ale tichý učenlivý člověk, laskavý, dobrák, a o nic neprosil, ostýchal se: když jste viděl, že má chuť se napít, sám jste mu nabídl.
Tak jsme se skamarádili, vlastně on se na mě přilepil… Mně to bylo jedno.
To byl typ! Přítulný jako psisko, kam jsem se vrtnul, všude byl za mnou, přestože jsme se předtím viděli jen jednou.
Chcípák jeden… Nejdřív škemral, abych ho vzal k sobě na noc – tak jsem ho vzal, koukám, papíry má v pořádku, a on sám taky ujde… Příští den zase prosil, abych ho u sebe nechal přespat, a třetí den přišel zas, od rána do večera seděl na okně a nakonec znova zůstal na noc.
Myslím si – přilepil se na mě a já abych ho krmil a napájel a ještě abych ho u sebe nechal přespávat – sám jsem chudák a teď mám navíc na krku příživníka.
Předtím chodíval k jednomu ouřadovi, taky se na něj přilepil a společně pili, jenomže ten ouřada se z dišperace upil a umřel.
Tenhle se jmenoval Jemelja, Jemeljan Ivanovič.
Myslím si, co si s ním počnu? Kdybych ho vyhnal, bude mi ho líto a svědomí mi nedá spát: takový ztracený člověk, panebože! Je tichý, o nic neprosí, sedí a kouká vám do očí jako pes.
Vida, jak alkohol člověka kazí! Myslím si, že mu řeknu – běž, Jemeljane, běž, u mě nemáš co pohledávat, padl jsi na špatnou adresu, sám nemám skoro co do huby, jak bych tě mohl živit? Sedím a myslím si, jak mu to řeknu, a co on?! No a představuju si, jak by na mě dlouze vejral, až by uslyšel, co mu říkám, jak by dlouho seděl a nechápal ani slovo, a pak, až by mu to došlo, vstal by, popadl svůj uzlík, jako teď ho vidím, kostkovaný, červený, samá díra, bůhvíco v něm měl a všude ho nosil s sebou, jak by si přitáhl svůj utíkáček, aby mu bylo teplo a aby to vypadalo spořádaně a nebyly vidět díry – byl to delikátní člověk! Pak by otevřel dveře a vyšel by se slzami v očích na chodbu.
Bylo mi ho líto – takhle by byl dočista ztracený! Ale pak si říkám – co je mi do toho! Jen počkej, Jemeljane, přemítám, dlouho u mě hodovat nebudeš: brzy se odstěhuju a nenajdeš mě.
No a tak jsem se přestěhoval.
Tehdá milostpán Aleksandr Filipovič (dnes už je nebožtík, dej mu pánbůh věčnou slávu) povídá: ,Jsem s tebou tuze spokojený, Astafiji, až se vrátíme z venkova, nezapomeneme na tebe, znovu si tě najmeme.‘ Dělal jsem u něj správce a byl to hodný pán, ale do roka umřel.
Když jsme ho vyprovodili, sbalil jsem si svoje věci, měl jsem ještě nějaký ten groš… Myslím si, odpočinu si, a přestěhoval jsem se k jedné babce, pronajal jsem si u ní koutek.
Měla všehovšudy jeden volný pokojík.
Předtím někde sloužila jako chůva a pak se udělala pro sebe a dostávala penzi.
Myslím si, no a teď sbohem, Jemeljane, kamaráde drahá, víc mě nenajdeš! A představte si, milý pane.
Vrátil jsem se k večeru (byl jsem navštívit jednoho známého) a nejdřív ze všeho vidím Jemelju, jak sedí u mě na truhle, na sobě utíkáček a čeká na mě a vedle leží jeho kostkovaný uzlík… Z dlouhé chvíle si vypůjčil dokonce od babky nějakou nábožnou knížku a drží ji vzhůru nohama.
Přece jen mě našel! Zůstal jsem jako opařený.
Myslím si, teď už se nedá nic dělat – proč jsem ho hned na začátku nevyhodil? A ptám se ho rovnou: ‚Máš u sebe papíry, Jemeljo?‘

Sednu si a přemejšlím, jak moc mi bude ten pobuda překážet.
Nakonec jsem usoudil, že moc ne.
Jíst musí, myslím si.
Dejme tomu ráno kousek chleba a k tomu něco na zajedení, aby mu to lezlo líp do krku, třeba cibuli.
V poledne zase chleba a cibuli.
A večer cibuli s kvasem a kus chleba, když bude chtít.
A když někdy bude zelňačka, zasytíme se oba ažaž.
Já sám nejsem velký jedlík a člověk, který pije, jak známo, nejí nic: stačí mu kalíšek něčeho ostřejšího a k tomu vínko.
S tím pitím mě utejrá, myslím si, a napadalo mě i všelicos jiného, ale taky mě to bralo u srdce.
Kdyby Jemelja odešel, život by mě netěšil… Rozhodl jsem se, že se stanu jeho otcem, dobrodincem.
Uchráním ho před záhubou, odnaučím ho pít, až se přestane znát k flašce! Jen počkej, Jemeljo, myslím si, dobrá, zůstaň, ale dej si pozor, budeš poslouchat jako hodiny!

Přiučím ho pomaloučku nějaké práci, myslím si, ale nejdřív ať si trošku zalenoší a já se mezitím poohlídnu a zjistím, k čemu by se hodil.
Ke všemu je hlavně zapotřebí mít filipa.
Nenápadně jsem ho začal pozorovat.
Vidím, že se odvazuje… Nejdřív jsem začal po dobrém: tak a tak to je, Jemeljane, povídám, jen se na sebe podívej a polepši se.

Nech už toho flámování! Jen se na sebe podívej, chodíš v hadrech, ten tvůj utíkáček je, s odpuštěním, děravý jako řešeto, to není hezké! Není to důstojné člověka, uvědom si to! A Jemeljan sedí, poslouchá, hlavu sklopenou.
Co si s ním mám počít… Už to došlo tak daleko, že propil vlastní jazyk, neuměl ze sebe vypravit kloudné slovo.
Vy o voze a on o koze… Poslouchá mě, poslouchá, a pak si povzdechne…

,Proč vzdycháš?‘ ptám se ho.

,Ale jen tak, nemějte starost, Astafiji Ivanoviči.
Dneska se dvě ženské popraly na ulici, jedna druhý rozsypala ošatku ostružin, ale neudělala to schválně…‘

,No a?‘

,Druhá jí to oplatila a ještě ošatku rozdupala.‘

,A co má být?‘

,Nic, Astafiji Ivanoviči, já jen tak.‘

,Jen tak, jen tak… Ach, Jemeljane, myslím si, propil jsi, proflámoval vlastní rozum!‘

,Jeden pán upustil na chodníku v Gorochové nebo možná v Sadové bankovku.
Nějakej mužik to uviděl a pomyslel si: To mám štěstí! Jenomže to zpozoroval jinej mužik a povídá: Ba ne, to já mám štěstí! Viděl jsem to dřív než ty…‘

,No a co dál?‘

,Začali se prát.
Přišel strážník, sebral bankovku, odevzdal ji majiteli a oběma pohrozil, že je vsadí za katr.‘

,A co je na tom poučného, Jemeljane?‘

,Nic, prosím.
Lidi se smáli.‘

,Ale Jemeljane! Co lidi! Prodal jsi svou duši za pětník.
Víš, co ti řeknu?‘

‚Co, prosím?‘

,Najdi si nějakou práci, vážně.
Už posté ti to říkám, polituj sám sebe!‘

,Ale jakou práci si mám najít, Astafiji Ivanoviči?
Já už ani nevím, k čemu se hodím, a nikdo mě nevezme, Astafiji Ivanoviči.‘

,Jsi ochlasta, Jemeljo, proto tě vyhodili ze služby!‘

‚Dneska si předvolali bufetáře Vasju do účtárny, Astafiji Ivanoviči.‘

,A pročpak ho předvolali, Jemeljane?‘

,Nevím, Astafiji Ivanoviči.
Nejspíš to bylo zapotřebí.‘

Bože, myslím si, oba jsme ztracení, Jemeljanuško! Pánbůh nás trestá za naše hříchy.
Co byste si s takovým člověkem počal, milý pane?

Jenomže on měl za ušima! Poslouchá, poslouchá, a pak ho to omrzí, sotva zpozoruje, že dostávám zlost, popadne svůj utíkáček a vypaří se – hoňte si ho! Celý den profláká a k večeru přitáhne a má nakoupeno.
Kde vzal peníze, kdo ho hostil, sám pánbůh ví, já za nic nemohl!

,Ne, Jemeljane,‘ povídám mu, ‚tentokrát jen tak nevyklouzneš! Nech už toho pití, slyšíš? Dost! Až přijdeš příště domů opilý, přespíš na schodech.
Dovnitř tě prostě nepustím!‘

Vyslechl moje kázání a den dva seděl doma, ale třetí den zase zmizel.
Čekám, čekám, a on nikde! Přiznám se, měl jsem o něj strach a bylo mi ho líto.
Co jsem to jen provedl, myslím si.
Vylekal jsem ho.
Kam teď, chudák, šel? Možná že někde zajde.
Panebože! Nastal večer a on nikde.
Ráno jsem vyšel do chodby a vidím, že tu ráčí odpočívat.
Položil si hlavu na schůdek a tak leží, celý ztuhlý zimou.

,Co tu děláš, Jemeljo? Pánbůh s tebou!
Kam jsi zmizel?‘

‚Ráčil jste se onehdá na mě zlobit, Astafiji Ivanoviči, ráčil jste být navztekaný a sliboval jste, že mě necháte spát na schodech, a tak jsem si tento, netroufl jít dovnitř a leh jsem si tady…‘

Popadla mě zlost i lítost.

,Měl sis vybrat nějakou jinou práci, Jemeljo,‘ povídám, ‚a ne abys hlídal tady na schodech!‘

,Jakou, Astafiji Ivanoviči?‘

,Třeba by ses mohl, ty ztracená duše (roztřásla mě zlost), třeba by ses mohl vyučit krejčovině.
Podívej se na ten svůj utíkáček! Nejenže je celý děravý, ale ještě s ním zametáš schody! Měl bys vzít do ruky jehlu a zalátat si ty díry, jak káže čest.
Ach ty ochmel­ko!‘

,Proč ne, pane!‘ A opravdu poslechl.
Řekl jsem mu to jen tak z legrace a on se zastyděl a tumáš! Shodil svůj utíkáček a začal navlékat jehlu.
Koukám na něj, to se ví, oči má zamžené, zarudlé a ruce se mu klepou ažaž! Strká nit do ouška jehly a ne a ne ji provlíknout.
Ať mhouřil oči jak chtěl, slinil nit, otáčel jí v rukách, ale navlíknout se mu nepodařilo.
Nechal toho a kouká na mě…

,Tos mi prokázal pěknou službu, Jemeljo! Kdyby tu byli lidi, utrh bych ti hlavu! Já ti to říkal jenom z legrace, abych tě potrápil, ty moulo… Běž! Pánbůh tě ochraňuj od hříchu! Seď si tady a nevyváděj lotroviny, nespi na schodech a nedělej mi ostudu!‘

,Co si mám počít, Astafiji Ivanoviči? Sám vím, že jsem věčně namol a k ničemu se nehodím… Jenom vás, můj do… dobrodinče, nadarmo rozčiluju…!‘

Po bledém obličeji se mu kutálí slza, chvěje se na neholené bradě a vtom mu z očí vytryskne celý proud a rty poškubávají… Lidičky zlatí!
Jako by mi někdo vrazil do srdce nůž.

Ty citlivko! To jsem netušil… Kdo by si to jen pomyslel, kdo by to věděl… Ne, myslím si, zřeknu se tě, zmiz jako pára!

Co bych vám ještě dlouze vykládal, milý pane! Celá ta historka nestojí ani za řeč, škoda slov, totiž, abych tak řekl, vy byste za ni nedal ani zlámaný groš, ale co já bych za to dal – dal bych všecko, co bych měl, kdyby se to všecko nestalo! Měl jsem rajtky, vem je čert, pěkné, solidní, modré, kostkované, dal si je u mě ušít jeden statkář, který sem jezdil, ale potom si je nevzal, prý jsou úzké, povídá.
A tak mi zůstaly.
Myslím si, je to drahá věc! Ve frcu by mi za ně dali možná pět rublů, a když ne, ušiju z nich dvěma petrohradským pánům dvoje kalhoty a ještě mi zbude kousek na vestu.
Pro chudáka našince je všecko dobré.
Mezitím Jemeljovi nastaly zlé, smutné časy.
Vidím – jeden den nepije, druhý, třetí – nevzal do úst ani kapku a otupěle sedí jako kakabus.
Buďto nemáš ani vindru, myslím si, anebo už ses dal na správnou cestu, poslechl jsi moudrou radu a řekl sis – dost! Tak to bylo, milý pane.
Tehdá byl zrovna veliký svátek.
Šel jsem na mši, a když jsem se vrátil, můj Jemelja seděl na okně nachmelený a kejklal se ze strany na stranu.
Hm, tak ty takhle, chlapče, myslím si a jdu pro něco do truhly.
Koukám, a rajtky nikde… Hledám, hledám, ale byly fuč! Všecko jsem prohrabal, ale marně… Srdce se mi sevřelo… Rozběhl jsem se k babce, nejdřív jsem jí to dal, ale Jemelju jsem nepodezíral, přestože tu byl důkaz – Jemelja seděl opilý jak slíva… Babka vrtí hlavou: ,Pánbůh s tebou, husare, k čemu by mi byly tvoje rajtky – mohla bych je snad nosit?
Mně samotný se tuhle ztratila sukně – to nějakej dobrák, jeden z vašich… Zkrátka a dobře – nic nevím, nic neznám.‘

,Kdo tu byl, kdo sem přišel?‘ vyptávám se.

,Nikdo, husare, byla jsem pořád doma.
Jemeljan Ivanovič odešel a potom zas přišel – tamhle sedí! Jeho se zeptej!‘

,Poslyš, Jemeljo,‘ povídám, ‚nevzal jsi z nějakého nutného důvodu moje nové rajtky?
Vzpomínáš si, ty, co jsem šil pro statkáře?‘

,Ne, Astafiji Ivanoviči,‘ odpovídá, ‚já jsem je, prosím, tento… nevzal.‘

Takové nadělení! Znova jsem hledal, hledal – a nic! Jemelja seděl a kejklal se.
Dřepěl jsem před ním na bobku, skloněný nad truhlou, a zašilhal jsem na něj… Zatrnulo mi u srdce a dokonce jsem zrudnul.
Vtom se na mě podíval:

‚Ne, Astafiji Ivanoviči, já ty vaše rajtky netento… vy si možná myslíte, že tento, ale já jsem je, prosím, nevzal.‘

,Ale kam se teda poděly, Jemeljane Ivanoviči?‘

,Nevím, Astafiji Ivanoviči, já je vůbec neviděl.‘

,Že by si umínily a zmizely?‘

,Třeba tak, Astafiji Ivanoviči.‘

Po tom výslechu jsem vstal, přistoupil jsem k němu, rozsvítil svítilnu a zasedl jsem k práci.
Přešíval jsem vestu jednomu úředníkovi, co bydlel pod námi.
Ale tady uvnitř to hned hořelo plamenem a hned zase svíralo.
Lehčí by pro mě bylo, kdybych celou garderobu spálil v kamnech.
Jemelja vytušil, že mnou lomcuje zlost.
Víte, milý pane, když člověk udělá něco zlého, už zdálky cítí neštěstí jako nebeské ptáče před bouří.

,Víte, Astafiji Ivanoviči,‘ začal Jemelja (a hlas se mu třásl) ,dneska se felčar Antip Prochoryč oženil s ženou kočího, co nedávno umřel…‘

Loupl jsem po něm očima… Pochopil.
Vidím, jak vstal, přistoupil k posteli a začal tam šátrat.
Čekám – trvalo to dlouho – a slyším, jak si opakuje: ,Ne a ne, kam by se, potvůrky, poděly?‘ Čekám, co bude, a vidím, že Jemelja leze po čtyřech pod postel.
Už jsem to nevydržel:

,Proč lezete po čtyřech, Jemeljane Ivanoviči?‘

,Dívám se, jestli nejsou tady.
Jestli někam nezapadly, Astafiji Ivanoviči.‘

,Proč byste se měl, milý pane, namáhat (ze zlostí jsem mu začal vykat) kvůli nějakému chudákovi a prosťáčkovi?
Proč byste si zbytečně ošoupal kolena?‘

,Co vás napadá, Astafiji Ivanoviči… Já jen tak… Třeba se najdou, když budeme hledat.‘

,Hm,‘ povídám.
,Poslyš,Jemeljane Ivanoviči…‘

,Co prosím, Astafiji Ivanoviči?‘

,Neukradl jsi je jako prachsprostý zloděj a podfukář, a tak ses mi odvděčil za mou pohostinnost?‘ To mě tak dohřálo, že přede mnou lezl po kolenou.

,Ne, prosím… Astafiji Ivanoviči…‘

A zůstal ležet tak, jak byl, na břiše pod postelí.
Dlouho tam ležel a pak vylezl.
Koukám, že je bledý jako stěna.
Vstal a sedl si vedle mě na okno.
Tak seděl asi deset minut.

,Ne, prosím, Astafiji Ivanoviči…‘ Najednou vstane a přistoupí ke mně.
Vidím, tváří se jako vrah:

,Ne, prosím, Astafiji Ivanoviči, já ty vaše rajtky s dovolením tento… nevzal.‘

Celý se klepe, roztřeseným ukazováčkem se píchá do prsou a hlas se mu chvěje, až se leknu a sedím na okně jako přibitý.

,No dobrá, Jemeljane Ivanoviči, když myslíte, odpusťte mi, jestli jsem vás, já hlupák, nařknul nespravedlivě.
A pokud jde o rajtky, čert je vem.
Obejdu se bez nich.
Chválabohu, mám zdravé ruce a krást nepůjdu… ani nebudu na obtíž nějakému jinému chudákovi… Vydělám si na chleba vlastníma rukama…‘

Jemelja mě vyslechl, chvíli přede mnou stál a pak si sedl.
Celý večer se ani nepohnul.
Když jsem šel spát, on pořád ještě seděl na stejném místě.
Ráno vidím, jak leží na holé zemi, schoulený pod svým utíkáčkem: natolik se ho to dotklo, že si nešel lehnout do postele.

Od té doby mi byl protivný, milý pane, totiž zprvu jsem ho nenáviděl.
Abych tak řekl, připadal jsem si, jako by mě okradl vlastní syn a těžce mě urazil.
Myslím si, ach, Jemeljo, Jemeljo! A on týden dva bez přestání pil.
Totiž zpíjel se a vyváděl jako pominutý.
Ráno odejde, pozdě v noci se vrátí: celých čtrnáct dní jsem od něj neuslyšel ani slovo.
Určitě to dělal z dišperace, anebo se chtěl zničit.
Nakonec přestal, všecko nejspíš propil a znovu se usadil na okně.
Pamatuju, jak tři dny a tři noci seděl a mlčel.
Najednou vidím, že pláče.
Totiž sedí a pláče, ale jak! Hotová studna, jako by ani nevěděl, že mu slzy tečou proudem.
Bylo mi těžko, když jsem pozoroval, jak dospělý člověk, skoro dědek, pláče.

‚Co je s tebou, Jemeljo?‘ ptám se.

On se vám celý roztřásl, až to se mnou škublo.
To bylo totiž od té doby poprvé, co jsem na něj promluvil.

‚To nic… Astafiji Ivanoviči.‘

‚Bůh s tebou, Jemeljo.
Vem to čert. Co tady sedíš jako sůva?‘ Bylo mi ho líto.

,Já jen tak, prosím, Astafiji Ivanoviči.
Hledám nějakou práci.‘

‚A jakou, Jemeljane Ivanoviči?‘

‚Něco se najde, prosím.
Možná že si seženu nějaký místečko v ouřadě, kdysi jsem tam sloužil.
Už jsem prosil Fedoseje Ivanyče… Nerad bych vám byl na obtíž.
Až si něco najdu, všecko vám vrátím a výdaje za stravu vám nahradím.‘

‚Přestaň, Jemeljo.
Co bylo, bylo. Čert to vem! Víš co?
Ať je všecko postaru!‘

‚Ne, prosím, Astafiji Ivanoviči, možná že vy si pořád tento… ale já ty vaše rajtky, prosím, nevzal.‘

‚No jak chceš: bůh s tebou, Jemeljane!‘

‚Ne, prosím, Astafiji Ivanoviči.
Jak je vidět, nemůžu tady dýl zůstat.
Odpusťte mi to, Astafiji Ivanoviči.‘

‚Povídám, bůh s tebou, Jemeljane Ivanoviči.
Uráží tě snad někdo, nebo tě snad vyhazuju?‘

‚Ne, prosím.
Nehodí se, abych u vás bydlel, Astafiji Ivanoviči... Radši půjdu…‘

Zkrátka se urazil a mlel pořád svou.
Vidím, že doopravdy vstává a navléká si svůj utíkáček.

‚Kam chceš jít, Jemeljane Ivanoviči? Poslechni vlastní rozum: co to děláš? Kam půjdeš?‘

‚Ne, sbohem, Astafiji Ivanoviči, nezdržujte mě (a znovu začne fňukat).
Já se radši uchráním hříchu.
A vy už nejste takovej jako dřív.‘

,Jak to, že ne? Já jsem se nezměnil.
Ale ty seš jako malé nerozumné dítě.
Sám někde zajdeš.‘

,Ne, Astafiji Ivanoviči… Kdykoliv teď jdete ven, zamykáte truhlu.
Já to vidím a pláču… Ne, radši mě nechte jít, Astafiji Ivanoviči, a odpusťte mi, čím jsem vás za našeho společnýho živobytí urazil.‘

Co byste řekl, milý pane? Odešel.
Čekám den, myslím si, k večeru se vrátí, ale kdepak.
Druhý den nic, třetí – taky nic.
Vyděsil jsem se a přepadl mě smutek: nejedl jsem, nepil, nespal.
Ten člověk mě dočista odzbrojil! Čtvrtý den jsem se vydal na cestu, nahlížel jsem do každé hospody, vyptával jsem se – nic, Jemeljan zmizel.
Jestlipak někde nesložil tu svou nešťastnou hlavu, myslím si.
Třeba zašel opilý někde u plotu a teď tam leží jako shnilý špalek.
Vrátil jsem se domů víc mrtvý než živý.
Umínil jsem si, že druhý den ho půjdu hledat znovu.
Sám sebe jsem přitom proklínal, říkám si, proč jsem dopustil, aby ten hlupák o své vlastní vůli ode mě odešel.
Div se světe, pátého dne (byl svátek) slyším, jak vrzly dveře, a vchází Jemelja, celý sinalý, vlasy zablácené, jako by nocoval na ulici, a vychrtlý jako lunt.
Sundal utíkáček, sedl si ke mně na truhlu a kouká na mě.
Zaradoval jsem se a srdce se mi sevřelo víc než dřív.
To máte tak, milý pane: kdybych zhřešil, chcípl bych někde jako pes, ale nevrátil bych se, to vám říkám svatou pravdu.
Jenže Jemelja přišel.
Přirozeně, je těžké vidět člověka v takovém stavu.
Začal jsem ho hladit, utěšovat.

,Jsem rád, Jemeljanuško, že jsi přišel,‘ povídám.
,Kdyby ses jen trochu opozdil, šel bych tě hledat po putykách.
Jedl jsi něco?‘

,Jedl, prosím, Astafiji Ivanoviči.‘

,Přestaň. Jedl jsi něco, ptám se? Od včerejška tu zbylo trochu zelňačky a je z hovězího, ne vodová.
A taky cibule s chlebem.
Vezmi si, to ti neuškodí.‘

Přinesl jsem mu jídlo a vidím, že snad celé tři dny nejedl – takový měl apetit.
To znamenalo, že ho ke mně přivedl hlad.
Rozlítostnil jsem se při pohledu na toho nešťastníka.
Po jídle zaběhnu do obchodu.
Přinesu mu něco, aby se rozveselil, se vším skoncujeme a basta!

,Už se na tebe nezlobím, Jemeljane! Přinesl jsem lahvinku.
Napijem se na oslavu svátku.
Chceš? Je to zdravé.‘

Natáhl žádostivě ruku, užuž si vzal, ale pak se zarazil a čekal.
Vidím, že uchopil kalíšek a přikládá ho ke rtům, ale kořalka mu vyšplíchla na rukáv.
Přiložil kalíšek k ústům, ale hned ho zase postavil na stůl.

,Copak, Jemeljane?‘ ptám se.

,Ne, já tento… Astafiji Ivanoviči.‘

,Nechceš se napít?‘

,Já, Astafiji Ivanoviči… já už… nebudu pít.‘

,No a to ses rozhodl jednou provždycky, anebo jen pro dnešek?‘

Mlčel.
Za chvilku vidím, že mu klesla hlava.
‚Nejsi nemocný, Jemeljo?‘ ptám se.

,Tak tak, není mi dobře, Astafiji Ivanoviči.‘

Vzal jsem ho do náručí a odnesl na postel.
Koukám, že je mu doopravdy bídně: hlava mu hoří a klepe se jako v zimnici.
Proseděl jsem u něj celý den a večer se mu přitížilo.
Smíchal jsem kvas s olejem a cibulí a nadrobil jsem mu chleba.

,Vem si kus chleba‘ povídám, ,bude ti líp!‘

Zavrtí hlavou: ,Ne, já už dneska nebudu obědvat, Astafiji Ivanoviči.‘

Uvařil jsem mu čaj, babku jsem proháněl – nic lepšího jsme neměli.
Je to zlé, myslím si.
Třetí den jsem se vypravil k doktorovi.
Bydlel u nás můj známý, medik Kostopravov.
Znal jsem ho už dřív, když jsem sloužil u Bosomjaginových: léčil mě.
Přišel a prohlídl ho.

,Neměl jste pro mě posílat,‘ povídá.
,Je to zlé. Ale předepíšu mu nějaké prášky.‘ Prášky jsem mu nedal, myslím si, že to medik říká jen tak.
Mezitím nastal pátý den.

Jemelja ležel přede mnou, milý pane, a umíral.
Seděl jsem na okně a v rukou jsem držel práci.
Babka topila. Mlčeli jsme.
Srdce mi zrovna puká, když na toho ochlastu koukám.
Jako bych pochovával vlastního syna.
Pozoruju, že po mně šilhá, už od rána jsem si všimnul, že se odhodlává a chce mi něco říct, ale neodvažuje se.
Konečně jsem se na něj zadíval: chudák ze mě nespouští pohled a v očích mu sedí takový smutek… Sotva zjistil, že se na něj dívám, sklopil oči.

‚Astafiji Ivanoviči!‘

‚Copak chceš, Jemeljo?‘

‚Ale já jen… kdybyste kupříkladu tenhle můj kabát odnesl do frcu, kolik by za něj mohli dát, Astafiji Ivanoviči?!‘

‚Nevím, nevím, asi moc ne,‘ povídám.
,Možná tři rubly, Jemeljane.‘

Po pravdě řečeno, nedali by mi nic, jenom by se mi vysmáli do očí, že prodávám takovou veteš.
Znal jsem Jemeljovu prostoduchou náturu, a tak jsem tomu božímu člověku zalhal, abych ho utěšil.

‚A já myslel, že by dali tři rubly ve stříbře.
Je to solidní sukno, Astafiji Ivanoviči.
Jak to, že by dali jenom papírovou třírublovku, když je to solidní materiál?‘

‚Nevím, Jemeljane.
Když už to chceš prodat, žádej samosebou tři ruble ve stříbře.‘

Po chvíli se ozval:

‚Astafiji Ivanoviči!‘

‚Copak, kamaráde?‘

‚Až umřu, prodejte ten kabát, nepochovávejte mě v něm.
Já se bez něj obejdu.
Je to kvalitní věc – třeba se vám může hodit.‘

Mě zrovna píchlo u srdce – ani vám to nedovedu vypovědět.
Vidím, že ho popadla předsmrtná úzkost.
Zase jsme se odmlčeli.
Trvalo to asi hodinu.
Pak na něj znovu kouknu a vidím, že mě sleduje očima.
Když se naše pohledy setkaly, zase sklopil oči.

‚Nechceš trochu vody, Jemeljane?‘

‚Ano, dejte mi napít.
Bůh vám to zaplať, Astafiji Ivanoviči.‘

Podal jsem mu vodu.
Napil se.

‚Děkuju, Astafiji Ivanoviči.‘

‚Nepotřebuješ ještě něco, Jemeljane?‘

‚Ne, Astafiji Ivanoviči, nic nepotřebuju, já jen…‘

‚Copak?‘

‚Ale, tento…‘

‚Co vlastně, kamaráde?‘

‚Víte… ty rajtky… tento… vzal jsem je, Astafiji Ivanoviči…‘

‚Pánbůh ti odpustí, Jemeljane, člověče nešťastná! Odejdi v pokoji…‘ A cítím, že nemůžu popadnout dech, do očí mi vhrkly slzy.
Odvrátil jsem se.

‚Astafiji Ivanoviči…‘

Vidím, že mi Jemeljan chce něco říct, zvedá se na posteli a s největším úsilím pohybuje rty… Najednou celý zrudne a podívá se na mě… Vtom znovu zbledne, strne, hlavu zvrácenou, zhluboka vydechne a odevzdá duši pánubohu…“