---
title: ""
---

3  
(Petr Ivanyč Ivanu Petroviči)

Drahocenný příteli, Ivane Petroviči!

Jsem vinen, tisíckrát vinen, ale spěchám se omluvit.
Včera v šest hodin, právě v době, kdy jsme s upřímnou účastí na Vás vzpomínali, přijel rychlý posel od strýce Stěpana Alexejiče se zprávou, že s tetičkou je to zlé.
Bál jsem se vyděsit ženu, neřekl jsem jí proto ani slovo, a pod záminkou, že musím vyřídit jakousi nutnou záležitost, odjel jsem do tetiččina domu.
Našel jsem ji stěží živou.
Přesně v pět hodin ji stihl záchvat mrtvice, už třetí během posledních dvou let.
Karl Fjodoryč, jejich domácí lékař, nám sdělil, že možná nepřežije ani noc.
Posuďte mou situaci, drahocenný příteli.

Celou noc jsem byl na nohou, navalilo se na mě tolik starostí a hoře… Teprve ráno jsem vyčerpaný a tělesně i duševně zdrcený ulehl u nich na pohovku, zapomněl jsem jim říci, aby mě včas vzbudili, a probudil jsem se v půl dvanácté.
Tetičce bylo líp.
Odjel jsem k ženě: chudinka byla celá utrápená z toho, jak na mě čekala.
Ve spěchu jsem něco zhltl, objal jsem maličkého, ujistil jsem ženu, že všechno je v pořádku, a zamířil jsem k Vám.
Nebyl jste doma, ale našel jsem u Vás Jevgenije Nikolajeviče.
Odjel jsem domů, uchopil pero a píšu Vám.
Nereptejte a nezlobte se na mě, můj upřímný příteli.
Bijte, setněte hlavu kajícníka, ale nezbavujte mě svého přátelství.
Od Vaší ženy jsem se dozvěděl, že večer budete u Slavjanovových.
Určitě tam přijdu.
Očekávám Vás s obrovskou netrpělivostí, a prozatím zůstávám… atd.

P. S. Náš maličký nás uvrhl v naprosté zoufalství.
Karl Fjodoryč mu předepsal rebarboru.
Sténá a včera nikoho nepoznával.
Dnes nás začal poznávat a drmolí: „Papá, mamá, bú…“
Žena celé dopoledne pláče.