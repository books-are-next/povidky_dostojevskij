---
title: ''
subtitle: ''
---

2  
(Ivan Petrovič Petru Ivanyči)

Velevážený pane, Petře Ivanyči!

Včera jsem dostal Váš dopis, přečetl jsem ho a nechápal jsem. Hledal jste mě bůhvíkde všude a já jsem byl prostě doma. Až do deseti hodin večer jsem čekal na Ivana Ivanyče Tlučhubova. Pak jsem vzal ženu, najal si drožku, vydal se z peněz a kolem půl sedmé jsem přijel k Vám. Nebyl jste doma – přijala nás Vaše žena. Čekal jsem na Vás až do půl jedenácté – déle to nešlo. Sebral jsem ženu, najal si drožku, vydal jsem se z peněz, zavezl jsem ji domů a odjel jsem k Přestřelkinovým – myslel jsem, že Vás tam třeba zastihnu, ale znovu jsem se ve svých propočtech zmýlil. Vrátil jsem se domů a celou noc jsem nezamhouřil oka, byl jsem nervózní. Ráno jsem k Vám třikrát zajel, v devět, v deset a v jedenáct hodin, najal jsem si drožku, vydal jsem se z peněz a Vy jste mě opět nechal na holičkách.

Když jsem četl Váš dopis, divil jsem se. Píšete o Jevgeniji Nikolajeviči, žádáte, abych mu něco pošeptal, a neupřesňujete, co. Chválím Vaši opatrnost, ale není papír jako papír a já důležité papíry nedávám ženě na natáčky. Nechápu smysl Vašeho listu. Ostatně, když na to přijde, proč bych se do celé té záležitosti míchal? Nestrkám nos tam, kam nemám. Odmítnout jste mohl sám, vidím, že si musím s Vámi všecko vysvětlit stručněji, energičtěji a navíc čas letí. Jsem momentálně v tísni a nevím, co si počnu, jestliže budete odmítat podmínky. Čeká mě cesta a ta něco stojí, a navíc žena fňuká: chce nový sametový módní plášť. Co se týče Jevgenije Nikolajeviče, pospíchám dát Vám na vědomost následující: včera jsem neztrácel čas a důkladně jsem se informoval u Pavla Semjonyče Přestřelkinova. Dotyčný vlastní pět set duší v Jaroslavské gubernii a je naděje, že získá dalších tři sta duší v okolí Moskvy. Nevím, kolik peněz má v hotovosti, ale soudím, že Vy to víte líp. Naposledy Vás žádám, abyste mi určil místo schůzky. Včera jsem potkal Ivana Andrejiče: píšete, že Vám sdělil, že jsme se ženou v Alexandrinském divadle. Tvrdím, že lže, jemu nelze v podobných záležitostech důvěřovat – nedávno, před třemi dny, ošulil babičku o osm set rublů v bankovkách.

Prozatím zůstávám…

P. S. Moje žena je těhotná a navíc lekavá a občas trpí melancholií. V divadelních představeních se někdy střílí a s pomocí mašin se vyrábí hrom. Proto ženu do divadel nevodím, aby se nevylekala. A já sám si na divadlo příliš nepotrpím.
