---
title: ''
subtitle: ''
contentType: prose
---

<section>

Nedávno jsem viděl svatbu… ale ne! Raději vám budu vyprávět o vánočním stromu. Byla to pěkná svatba, moc se mi líbila, ale ten druhý příběh je lepší. Nevím, jak se to stalo, ale při pohledu na tu svatbu jsem si ten příběh oživil. To bylo tak. Právě před pěti lety v předvečer Nového roku jsem byl pozván na dětský ples. Člověk, který mě pozval, byl známý podnikatel, který měl styky, známosti a vyznal se v intrikách, takže jsem mohl předpokládat, že dětský ples je záminka pro rodiče, aby se sešli se známými a jakoby náhodou, nečekaným a nevinným způsobem si pohovořili o některých zajímavých námětech. Byl jsem osoba nezúčastněná, neměl jsem žádné náměty, a proto jen strávil ten večer poměrně nezávisle. Byl tam ještě jeden pán, který se nemohl honosit ani jménem, ani rodem, ale který jako já se ocitl uprostřed rodinného štěstí… Toho jsem si všiml nejdřív ze všech. Byl vysoký, hubený, vážný a dobře oblečený. Ale bylo zřejmé, že mu jsou radosti i rodinné štěstí lhostejné; kdykoliv se vzdálil kamsi do kouta, přestal se usmívat a nachmuřil svoje husté černé obočí. Na plese, s výjimkou hostitele, neměl jediného známého. Bylo očividné, že se příšerně nudí, ale přesto se statečně držel a až do konce hrál roli šťastného člověka, který se dobře baví. Později jsem se dozvěděl, že pochází z venkova a do hlavního města přijel vyřídit jakousi krkolomnou neodkladnou záležitost. Přivezl našemu hostiteli doporučující dopis, který hostitel nepřijal con amore, ale pozval jeho doručitele ze zdvořilosti na dnešní dětský ples. Karty se zde nehrály, doutníky mu nenabízeli a nikdo se s ním nepouštěl do hovoru, protože pravděpodobně už z dálky hosté poznali ptáka po peří, a tak dotyčný chtě nechtě, aby nějak zaměstnal svoje ruce, si po celý večer hladil licousy. A opravdu, ty byly velkolepé. Jenomže je hladil tak horlivě, že při pohledu na něho byste si mohli pomyslet, že nejprve byly stvořeny licousy, a teprve potom pán, předurčený k tomu, aby je hladil.

Kromě této postavy, která se naznačeným způsobem účastnila rodinného štěstí hostitele, otce pěti baculatých chlapců, se mi zalíbil ještě jeden pán. Ale ten byl zcela jiného druhu. Byla to důležitá osobnost a jmenoval se Julian Mastakovič. Na první pohled bylo jasné, že je to vážený host: jeho vztah k hostiteli se rovnal vztahu hostitele k pánovi s licousy. Hostitel i hostitelka ho zahrnovali nesčetnými lichotkami, pečovali o něho, napájeli ho, hýčkali a představovali mu své hosty, ale jeho k nikomu nevodili. Zpozoroval jsem, že se hostiteli zatřpytila v oku slza, když Julian Mastakovič prohlásil o tom večeru, že zřídkakdy tak příjemně strávil čas. Začalo mi být v přítomnosti takové osobnosti úzko, a proto, když jsem se dosyta potěšil pohledem na děti, uchýlil jsem se do zcela prázdného salonku a usadil jsem se v hostitelčině květinové besídce, která zaujímala skoro celou polovinu místnosti.

Všechny děti byly neuvěřitelně milé a vůbec se nechtěly podobat dospělým bez ohledu na veškeré domluvy guvernantek a maminek. V mžiku do posledního bonbonu očesaly vánoční strom, a stačily už rozbít polovinu hraček ještě dřív, než zjistily, komu která patří. Obzvláště se vyznamenal černooký kudrnatý chlapec, který se mě usilovně pokoušel zastřelit svou dřevěnou pistolkou. Ovšem nejvíce ze všech upoutávala pozornost jeho sestra, asi jedenáctiletá, hezká jako Amorek, tichá, zádumčivá, bledá, s velkýma zádumčivýma očima. Děti ji něčím urazily, a proto odešla do salonku, kde jsem seděl, a začala si v koutku hrát se svou pannou. Hosté si s úctou ukazovali na jednoho bohatého nájemce, jejího otce, a kdosi šeptem poznamenal, že už má pro ni uloženo stranou třistatisícové věno. Otočil jsem se, abych se podíval na zvědavce, kteří se o tuto okolnost zajímali, a můj pohled spočinul na Julianu Mastakoviči, jenž, ruce založené za zády, s nakloněnou hlavou neobyčejně pozorně naslouchal tomu tlachání. Později jsem se musel podivit moudrosti hostitelů, když nastalo rozdávání dárků dětem. Dívenka, která už měla uložené třistatisícové věno, dostala přepychovou pannu. Pak následovaly skromnější dárky podle skromnějšího postavení rodičů všech těch šťastných dětí. Nakonec poslední dítě, asi desetiletý chlapec, hubený, pihovatý mrňous, dostal jen jednu knížku příběhů o vznešenosti přírody, o slzách dojetí a podobně, bez obrázků a dokonce bez popisků. Byl to syn guvernantky hostitelových dětí, chudé vdovy, nesmírně zakřiknutý a ustrašený. Měl na sobě bundičku z levného nankinu. Když dostal svou knížku, dlouho obcházel kolem ostatních hraček; hrozně toužil hrát si s ostatními dětmi, ale neodvažoval se; bylo zřejmé, že už si je vědom a chápe svoje postavení. Já osobně tuze rád pozoruji děti. Neobyčejně zajímavě se u nich uplatňují první samostatné životní projevy. Povšiml jsem si, že malého zrzounka natolik zlákaly přepychové hračky ostatních dětí, zejména divadlo, ve kterém by tak rád hrál nějakou roli, že se rozhodl podlézat. Usmíval se, předcházel si děti, věnoval svoje jablko jednomu oplácanému chlapci, který měl ranec plný dárků, a dokonce se odhodlal povozit jednoho chlapce na zádech, jen aby ho neodehnali od divadla. Jenomže po chvilce ho kterýsi rošťák pořádně ztloukl. Chlapec se neodvážil ani plakat. Vtom se objevila jeho matka, guvernantka, a nařídila mu, aby nepřekážel ostatním ve hře. Chlapec se odloudal do salonku, kde seděla ona dívenka. Pustila ho k sobě a oba horlivě začali oblékat její nádhernou pannu.

Seděl jsem skoro půl hodiny v květinové besídce a oči se mi klížily při poslechu krátkého rozhovoru zrzavého chlapce a krásky s třistatisícovým věnem, kteří se pilně zabývali pannou, když náhle vstoupil dovnitř Julian Mastakovič. Využil skandální dětské hádky a vytratil se ze sálu. Zpozoroval jsem, že před malou chvilkou zapáleně rozmlouval s otcem budoucí bohaté nevěsty, s nímž se právě seznámil, o výhodnosti jakési služby v porovnání s jinou. Teď stál v zamyšlení a jako by cosi počítal na prstech.

„To máme tři sta… tři sta,“ šeptal. „Jedenáct… dvanáct… třináct a tak dále. Šestnáct – pět let! Předpokládejme čtyři procenta – to je dvanáct, krát pět je šedesát, a z těch šedesáti… no, řekněme, že celkem to bude za pět let čtyři sta… Jenomže… čtyři procenta by bylo málo na takového podvodníka. Třeba bere osm nebo i deset. Počítejme v krajním případě pět set tisíc. A zbytek na hadříky, hm…“

Skončil, vzpamatoval se a už chtěl odejít, ale vtom uviděl onu dívenku a zastavil se. Za květináči a zelení mě nezahlédl. Připadalo mi, že je krajně vzrušen. Buďto na něho tak zapůsobil jeho výpočet, nebo cosi jiného – mnul si ruce a neměl stání. Jeho vzrušení dosáhlo vrcholu, zastavil se a vrhl dlouhý, rozhodující pohled na budoucí nevěstu. Už už vykročil, ale nejdřív se rozhlédl kolem. Pak po špičkách, nějak provinile, se blížil k dívence. S pousmáním k ní přistoupil, sklonil se a políbil ji na temeno. Ta podobný útok nečekala a vyděšeně vykřikla.

„Co tady děláte, milé dítě?“ zašeptal, ohlédl se a pohladil dívenku po tváři.

„Hrajeme si…“

„Hm… A s ním?“ a úkosem pohlédl na chlapce. „Měl bys jít k ostatním, chlapečku,“ prohodil.

Chlapec mlčel a kulil na něho oči. Julian Mastakovič se znovu rozhlédl a opět se sklonil k dívence.

„Co to máte, milé dítě, panenku?“

„Panenku,“ odpověděla dívenka zamračeně a trochu nesměle.

„Hm, panenku… A víte vy, milé dítě, z čeho je vaše panenka vyrobena?!“

„Nevím,“ odpověděla dívenka šeptem a hluboce sklonila hlavu.

„Z hadříků, dušinko. A ty bys měl jít do sálu za svými vrstevníky,“ nabádal chlapce a přísně na něho pohlédl. Obě děti se zamračily a vzaly se za ruce. Nechtěli se rozloučit.

„A víte, proč vám darovali tuhle panenku?“ zeptal se Julian Mastakovič stále tišším hlasem.

„Nevím.“

„To proto, že jste byla celý týden hodná a způsobná.“

Julian Mastakovič, nanejvýš rozrušený, se znovu rozhlédl kolem a stále tlumenějším hlasem, nakonec skoro neslyšně, hlasem vyschlým nadšením a nedočkavostí, se otázal:

„A budete mě mít ráda, milá holčičko, až přijedu na návštěvu k vašim rodičům?“

Po těch slovech chtěl dívenku ještě jednou políbit, ale zrzavý chlapec, který viděl, že dívenka má pláč na krajíčku, ji chytil za ruce a ze soucitu k ní zavzlykal. Julian Mastakovič se doopravdy rozzlobil.

„Běž, běž odsud, běž!“ poroučel chlapci. „Upaluj do sálu k ostatním!“

„Ne, není třeba, ale vy běžte pryč!“ ozvala se dívenka. „A nechte ho, nechte ho!“ opakovala skoro plačky.

Ve dveřích cosi zašustilo a Julian Mastakovič se leknutím vztyčil v celé své vznešené velikosti. Jenže zrzavý chlapec se lekl ještě víc, opustil dívenku a protáhl se kolem zdi do jídelny. Julian Mastakovič ho následoval. Byl rudý jako rak a při pohledu do zrcadla jako by se za sebe zastyděl. Možná ho zamrzelo, že se tak rozohnil a byl tak nedočkavý. Nebo ho zpočátku překvapil jeho výpočet, natolik ho pobláznil a nadchl nehledě na to, že ona dívenka se mohla stát skutečným objektem přinejmenším až za pět let. Vyšel jsem za oním váženým pánem do jídelny a spatřil jsem zvláštní podívanou. Julian Mastakovič, celý rudý zlostí a podrážděním, strašil zrzavého chlapce, který před ním couval dál a dál a nevěděl, kam se strachem podít.

„Běž, co tu děláš, běž, ty darebo! Kradeš tu ovoce, co? Kradeš ovoce? Ven, rošťáku, běž, ty usoplenče, běž si k svým vrstevníkům!“

Krajně vyděšený chlapec se odhodlal k zoufalému činu – zkusil zalézt pod stůl. Jeho pronásledovatel, na nejvyšší míru rozčilený, vytáhl svůj velký šátek a snažil se jím chlapce vymrskat z jeho úkrytu pod stolem – zrzek ztichl jako pěna. Je zapotřebí podotknout, že Julian Mastakovič byl poněkud obtloustlý, dobře živený, s červenými tvářemi, s bříškem a silnými stehny, zkrátka pořízek, kulaťoučký jako oříšek. Potil se, funěl a hrozně zrudl. Nakonec se téměř rozzuřil; tak silně se v něm zahnízdil pocit rozhořčení a možná (kdoví?) žárlivosti. Neudržel jsem se a na celé kolo jsem se rozesmál. Julian Mastakovič se otočil a bez ohledu na veškerou svou důležitost upadl do krajních rozpaků. Vtom z protějších dveří vstoupil náš hostitel. Chlapec vylezl ze svého úkrytu a oprašoval si kolena a lokty. Julian Mastakovič stačil přiložit k nosu šátek, který dosud držel za jeden růžek v ruce…

Hostitel na nás tři pohlédl poněkud nechápavě, ale jako člověk znalý života, který chápal život z praktické stránky, ihned využil toho, že se ocitl tváří v tvář svému hostu.

„To je ten chlapec, prosím,“ řekl a ukázal na zrzka, „za kterého jsem měl tu čest prosit.“

„Cože?“ hlesl Julian Mastakovič, který se ještě nevzpamatoval.

„Je to syn guvernantky mých dětí,“ pokračoval hostitel prosebným tónem, „ona je chudá vdova, její muž byl poctivý úředník, a proto… Kdyby to bylo možné, Juliane Mastakoviči…“

„Ach ne, ne,“ spěšně ho zarazil Julian Mastakovič, „ne, odpusťte, Filipe Alexandroviči, vyloučeno, prosím. Informoval jsem se, žádné volné místo není, a kdyby bylo, čeká na ně už deset žadatelů, kteří mají mnohem větší nárok než on… Je mi líto… Je mi líto…“

„Mně je taky líto,“ opakoval hostitel, „chlapec je skromný, tichý…“

„Je to velký nezbeda, jak pozoruji,“ odpověděl Julian Mastakovič a hystericky zkřivil rty, „běž, chlapče, co tady stojíš, běž k ostatním!“ řekl, obrácen k zrzkovi.

Nejspíš se neudržel a loupl po mně jedním okem. Ani já jsem se neovládl a vysmál jsem se mu přímo do obličeje. Otočil se jako na obrtlíku a dosti zřetelně se zeptal hostitele, kdo je ten podivný mladý muž. Začali si špitat a vyšli spolu z místnosti. Později jsem viděl, jak Julian Mastakovič naslouchá hostiteli a nedůvěřivě vrtí hlavou.

Když jsem se dostatečně nasmál, vrátil jsem se do jídelny. Tam onen důležitý muž, obklopen otci a matkami, hostitelem a hostitelkou, cosi s vervou vykládal jedné dámě, k níž ho právě přivedli. Dáma držela za ruku dívenku, s níž Julian Mastakovič měl před deseti minutami výstup v salonku. Teď se rozplýval nadšením a chválou o kráse, talentu, graciéznosti a skvělém vychování onoho milého dítěte. Viditelně se chtěl matce zalíbit. Ta ho poslouchala u vytržení a téměř se slzami v očích. Otcovy rty se usmívaly. Hostitel se radoval z výlevu všeobecné radosti. Všichni hosté projevovali účast, dokonce i dětské hry ustaly, aby nepřekážely rozhovoru. Ovzduší bylo naplněno nábožnou úctou. Pak jsem zaslechl, jak matinka zajímavé dívenky, dojatá do hloubi srdce, vybranými slovy prosila Juliana Mastakoviče, aby jí prokázal tu čest a podaroval jejich dům svou vzácnou přítomností, a s jakým nelíčeným nadšením Julian Mastakovič přijal to pozvání. Hosté se rozptýlili na všecky strany, jak velela slušnost, a předháněli se v pochvalách nájemce, jeho ženy, oné dívenky a zejména Juliana Mastakoviče.

„Je ten pán ženatý?“ zeptal jsem se skoro nahlas jednoho ze svých známých, který stál nejblíž ze všech Juliana Mastakoviče.

„Ne,“ odpověděl tázaný, do hloubi duše rozhořčený mou neomaleností, které jsem se úmyslně dopustil…

Nedávno jsem procházel kolem n-ského chrámu a překvapil mě shluk a řada kočárů. Kolem se hovořilo o svatbě. Byl pošmourný den, mrazivý vzduch. Protřel jsem se za davem do chrámu a zahlédl jsem ženicha. Byl to kulaťoučký mrňous, vypasený človíček s bříškem, náramně vyšňořený. Pobíhal sem a tam, staral se, udílel příkazy. Konečně se začalo šuškat, že přivezli nevěstu. Protlačil jsem se davem a uviděl jsem okouzlující krásku, která prožívala první jaro své dospělosti. Ale byla bledá a smutná. Hleděla roztržitě a dokonce se zdálo, že má oči červené od slz. Antická přísnost každého rysu jí dodávala jakousi vážnost a slavnostnost. Ale tou přísností a vážností, tím smutkem prosvítal ještě první dětský nevinný výraz, projevovalo se cosi do krajností naivního, neustáleného, mladistvého, a jak se zdálo, mlčky, bez proseb úpěnlivě prosícího o slitování.

Říkalo se, že jí sotva minulo šestnáct. Když jsem se pozorně zahleděl na ženicha, poznal jsem Juliana Mastakoviče, kterého jsem neviděl přesně pět let. Zadíval jsem se na ni… Můj Bože!… Prodíral jsem se co nejrychleji davem k východu. V davu si sdělovali, že nevěsta je bohatá, má půlmiliónové věno a navíc výbavu…

Výpočet byl správný, pomyslel jsem si, když jsem se prodral na ulici…

</section>
