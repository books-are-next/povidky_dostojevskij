---
title: ''
subtitle: ''
contentType: prose
---

<section>

Jsem romanopisec a napsal jsem, jak se zdá, vlastnoručně jeden „příběh“. Proč říkám „jak se zdá“ – vždyť vím, že jsem ho napsal, ale stále mám pocit, že se kdesi kdysi skutečně stal, a právě v předvečer Vánoc v jakémsi obrovském městě a za krutého mrazu.

Zdá se mi, že v jednom sklepě spal malý, asi šestiletý chlapec – a možná že mu ještě nebylo ani šest let. Ten se ráno probudil ve vlhkém studeném sklepě. Měl na sobě jakýsi vetchý župánek a celý se třásl. Jeho dech se měnil v bílou páru a chlapec seděl v koutě na truhle, z nudy vypouštěl z pusy bílou páru a tím se bavil. Jenomže měl hrozný hlad. Od rána několikrát zamířil ke kavalci, kde na podložce tenké jako palačinka a na jakémsi ranci podloženém pod hlavou spala jeho nemocná matka. Jak se tady ocitla? Nejspíš přijela se svým chlapcem z cizího města a náhle se rozstonala. Majitelku zdejších sklepních koutů sebrala už před dvěma dny policie, nájemníci se rozutekli, byl svátek a zbylý povaleč už celých čtyřiadvacet hodin tady ležel zpitý do němoty, aniž se dočkal svátku. V jiném koutě místnosti sténala revmatickými bolestmi sužovaná osmdesátiletá stařenka, která kdysi kdesi sloužila jako chůva a teď osaměle umírala, vzdychala, prskala a vrčela na chlapce, takže ten už se bál přiblížit k jejímu koutu. Něco k pití sehnal někde v síni, ale nikde nenašel jedinou kůrku a už podesáté se pokoušel vzbudit matku. Ve tmě mu bylo úzko: už dávno se zešeřilo a světla se nerozsvěcovala. Ohmatal matčin obličej a podivil se, že se nemocná nehýbe a je studená jako led. Je tady velká zima, pomyslel si, chvilku postál u matky, ruku položenou na jejím rameni, pak si dýchl na svoje prstíky, aby je zahřál, a nakonec nahmátl na kavalci svou čepici a po špičkách, po paměti vyšel ze sklepa. Byl by odešel už dřív, ale bál se velkého psa, který nahoře na schodech celý den vyl u sousedových dveří. Jenomže pes už tu nebyl, a tak chlapec vyšel na ulici.

Panebože, takové město! Nikdy podobné neviděl. Tam, odkud přijel, panovala celou noc černočerná tma a celou ulici osvětlovala jediná svítilna. Nízké dřevěné domky se zabouchnutými okenicemi… Sotva se smrklo, venku nebylo živáčka, všichni se zavírali v domcích a jenom celé houfy, stovky, snad tisíce psů vyly a štěkaly celou noc. Zato tam bylo teplo a něco k jídlu. „Panebože, já bych jedl,“ povzdychl si. A jaký je tu rachot a klapot, jaké světlo a lidé, koně, kočáry, ale ten mráz! Mrazivá pára se valí z uštvaných koní, z jejich žhavě dýšících tlam, v kyprém sněhu zvoní o kamení podkovy a všichni lidé se strkají. Božínku, já mám strašný hlad, aspoň kousíček chleba kdyby byl, a prsty zebou… Kolem přešel strážce pořádku a odvrátil se, aby si nemusel chlapce všimnout.

Hleďme, znovu ulice – a jaká široká! Tady mě nejspíš umačkají, všichni tu křičí, běží a jedou, a toho světla! A co je tohle? Uf, za velkým oknem je pokoj a uprostřed stojí velký strom se spoustou svíček a sahá až ke stropu, to je vánoční strom, a kolik je na něm zlatých papírků a jablek! Kolem leží panenky a dřevění koníci a po pokoji běhají děti, vyšňořené, čisťounké, smějí se, hrají si, jedí a pijí. Tamhleta holčička se pustila s nějakým chlapcem do tance, ta je ale hezká! A hraje tam hudba, skrz sklo je slyšet. Náš chlapec se dívá, žasne, dokonce se směje, a přitom ho zebou ruce i nohy, prsty na rukách zčervenaly, zdřevěněly, a když jimi pohne, bolí to. Při vzpomínce na ztuhlé prsty se rozpláče a běží dál. Zase vidí za sklem jakýsi pokoj se stromky, ale na stolech jsou mísy různých koláčů, mandlových, červených, žlutých, a u stolů sedí čtyři bohaté paní a každému příchozímu nabízejí koláče. Dveře se netrhnou, dovnitř vchází mnoho pánů. Chlapec se přikradl ke dveřím, otevřel je a vklouzl dovnitř. Všichni na něho začali křičet a mávat. Jedna paní k němu přistoupila, vtiskla mu do ruky kopejku a sama mu otevřela dveře na ulici. Leknutím mu kopejka vyklouzla z ruky a zazvonila o schůdky – ve ztuhlých prstech ji neudržel. Rychle vyběhl ven a nevěděl, kam se vrtnout. Bylo mu zase do pláče, ale bál se, a tak běžel a běžel a dýchal si na prsty. Zesmutněl, najednou mu bylo úzko a cítil se ztracený. Najednou – panebože! Co je zas tohle? Shluk lidí a všichni se dívají… Za oknem sedí tři maličké panenky, oblečené v červených a zelených šatičkách – jako živé! Vedle nich nějaký stařeček jakoby hrál na velké housle, dva další mu stojí po boku, hrají na malé housličky a kývají hlavou do taktu, jeden na druhého hledí a pohybují rty – mluví, ano, mluví, ale přes sklo je není slyšet. Chlapec si zprvu myslel, že jsou živí, ale pak se dovtípil, že to jsou loutky. Nikdy podobné loutky neviděl a netušil, že existují. Měl pláč na krajíčku, ale loutky byly tuze legrační. Vtom ucítil, že ho kdosi zezadu popadl za šos – vedle něho stál velký zlý kluk a z ničeho nic ho praštil do hlavy, strhl mu čepici a nastavil mu nohu. Chlapec upadl a lidé kolem vykřikli. Když se vzpamatoval, vyskočil a upaloval, co mu nohy stačily. Namátkou vběhl do jakéhosi průjezdu, na cizí dvůr a schoval se za hromadu dříví: Tady mě nenajdou, je tu tma, pomyslel si.

Dřepl si a schoulil se, ale strachem nemohl popadnout dech. Náhle zcela nečekaně mu bylo příjemně, ruce i nohy přestaly bolet a ucítil teplo, takové, jako by ležel na peci. Vtom sebou škubl: ach ano, vždyť skoro usnul! Bylo by pěkné tady usnout. Chvilku tu posedím a pak se znovu půjdu podívat na panenky, umínil si a při té vzpomínce se usmál – byly jako živé! Znenadání nad sebou zaslechl zpěv – to jeho maminka zpívala jakousi písničku. „Maminko, já spím, tady se mi krásně spí!“

„Pojďme ke mně ke stromečku,“ zašeptal nad ním náhle jakýsi tichý hlas. Chlapce napadlo, že to je hlas jeho matky, ale ne, nebyla to ona: neviděl, kdo ho zve, ale cítil, jak se nad ním kdosi ve tmě sklonil a vzal ho do náručí. Chlapec k němu vztáhl ruku a… najednou… ach, těch světel! A ten strom! To není jedlička, takové stromy nikdy neviděl. Kde to je? Všecko se blyští, září a kolem jsou samé panenky – ba ne, to jsou chlapci a holčičky, jenomže zářiví, krouží kolem, lítají, líbají ho, berou ho do náručí a nesou s sebou a on letí a vidí, jak se na něho dívá maminka a radostně se usmívá.

„Maminko, maminko! Ach, tady je tak krásně!“ volá na ni chlapec a zase se líbá s dětmi a chtěl by jim co nejrychleji vyprávět o panenkách za sklem.

„Kdo jste, chlapci? Kdo jste, holčičky?“ vyptává se, směje se a ví, že je má rád.

„To je Kristův vánoční strom,“ odpovídají. „Kristus pokaždé ve sváteční den strojí strom pro malé děti, které nemají vlastní stromek.“ A dozvídá se, že všichni ti chlapci a děvčátka bývali také děti jako on, ale že zmrzli ve svých košících, v kterých je rodiče podstrčili na schodiště ke dveřím petrohradských úředníků, jiní se zadusili u čuchonských chův, ve vychovatelně, kam byli dáni na opatrování a stravu, třetí zemřeli u vyschlého prsu svých matek (v době samarského hladu), další se udusili ve vagonech třetí třídy zápachem, a teď jsou z nich andělé u Krista Pána a on je mezi nimi, vztahuje k nim ruce a žehná jim i jejich hříšným matkám… A matky stojí tady stranou a pláčou; každá poznává svého chlapečka nebo holčičku a ti k nim přilétají a prosí je, aby neplakaly, vždyť je jim tady tak dobře…

Ráno našli domovníci za hromadou dříví maličké tělo zmrzlého chlapce, který sem zaběhl, a našli i jeho matku. Ta zemřela ještě dřív a oba se setkali u Pánaboha v nebi.

Proč jsem napsal ten příběh, nevhodný pro rozumný deník, a navíc deník spisovatele? A přitom jsem sliboval především takové příběhy, které se opravdu udály! Jde o to, že jsem cítil, že tohle všecko se mohlo doopravdy stát – a vidím to před sebou – totiž to, co se odehrálo ve sklepě, za hromadou dříví i u Kristova vánočního stromu – jenom nevím, jak vám mám říci, zda se to mohlo stát, nebo ne? Ale proto jsem spisovatel, abych si vymýšlel.

</section>
