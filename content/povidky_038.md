---
title: ''
subtitle: ''
contentType: prose
---

2

Vážený Timofej Semjonyč mě uvítal nějak uspěchaně a snad poněkud rozpačitě. Odvedl mě do své těsné pracovny a pečlivě za sebou zavřel dveře: „Aby nás děti nerušily,“ pronesl se zřejmým neklidem. Pak mě posadil na židli u psacího stolu, sám usedl do křesla, přehrnul si šosy starého prošívaného županu a zatvářil se pro každý případ jaksi oficiálně, dokonce přísně, přestože nebyl ani můj nadřízený, ani nadřízený Ivana Matvejiče a dosud byl považován za našeho kolegu a dokonce dobrého známého.

„Především,“ začal, „si uvědomte, že nejsem žádný váš nadřízený, ale stejný podřízený jako vy nebo Ivan Matvejič… Nemám s tím vším nic společného a nehodlám se do ničeho zaplést.“

Podivil jsem se, že nejspíš už všechno ví. Přesto jsem mu znovu podrobně vylíčil celý případ. Mluvil jsem dokonce vzrušeně, plnil jsem v tom okamžiku povinnost opravdového přítele. Hostitel mě vyslechl bez zvláštního údivu a zjevně trochu podezíravě.

„Považte,“ řekl, „vždycky jsem předpokládal, že se mu právě tohle stane.“

„Dovolte, a proč, ten případ je sám o sobě zcela výjimečný, prosím…“

„Souhlasím. Ale Ivan Matvejič po celou tu dobu, co u nás sloužil, směřoval k takovému konci. Byl šikovný, dokonce, prosím, domýšlivý. Pořád jen ‚pokrok, pokrok‘ a všelijaké ideje. A vida, k čemu ten pokrok vede!“

„Ale tady jde o zcela výjimečný případ a nedá se z něj vyvozovat obecné pravidlo pro všechny pokrokáře…

„Ba ne, je to tak, prosím. Věřte, to všechno je následek přílišné vzdělanosti…, abyste věděl. Příliš vzdělaní lidé se do všeho hrnou a obzvlášť tam, kam je nikdo nezve. A vůbec, možná že to znáte líp,“ dodal jakoby uraženě. „Já jsem starý nedouk, začínal jsem jako vojácké dítě a letos to bude, prosím, padesát let, co jsem ve službě.“

„Kdeže, Timofeji Semjonyči, co vás to napadá! Naopak, Ivan Mat­vejič prahne po vaší radě a pokynech, dokonce, abych tak řekl, se slzami v očích…, prosím.“

„Se slzami v očích, říkáte? Hm. Jenomže to jsou krokodýlí slzy a těm se nedá věřit. Řekněte, proč ho to táhlo do ciziny? A kde na to vzal? Vždyť žádné prostředky nemá.“

„Z ušetřených peněz, Timofeji Semjonyči, z posledních mimořádných odměn,“ odpověděl jsem lítostivě. „Chtěl si vyjet jen na tři měsíce… do Švýcarska… do vlasti Viléma Tella.“

„Viléma Tella? Hm...“

„Chtěl v Neapoli uvítat jaro, prosím. Prohlédnout si muzea, poznat mravy, zvířata…“

„Hm… Zvířata! Podle mého ho tam vedla pouhá pýcha. Jaká zvířata? Máme snad u nás málo zvířat? Existují zvěřince, muzea, velbloudi. V blízkém okolí Petrohradu žijou medvědi… A podívejme, on se nám nakonec usadí v krokodýlovi…“

„Smilujte se, Timofeji Semjonyči, člověk upadl do neštěstí, obrací se k vám jako k příteli, jako ke staršímu bratrovi, touží po vaší radě, a vy mu ještě vyčítáte… Politujte alespoň nešťastnou Jelenu Ivanovnu…“

„To myslíte, prosím, jeho ženu? Zajímavá panička…“ prohodil stařík, zjevně obměkčen, a labužnicky šňupl. „Subtilní osůbka. Pěkně tvarovaná, a hlavičku nosí na stranu, takhle… Velmi sympatické, prosím. Andrej Osipyč se o ní předevčírem zmiňoval.“

„Zmiňoval?“

„Ano, prosím, a velmi lichotivě. ‚Poprsí,‘ povídá, ‚vzhled, účes… Hotová broskvička k nakousnutí,‘ a rozesmál se… Mládí je mládí.“ Stařík se hlasitě vysmrkal. „A vida, je to mladý člověk a jakou karié­ru, prosím, dělá…“

„Ale tady jde přece o něco jiného, nemyslíte, Timofeji Semjonyči…?“

„Samosebou, samosebou, prosím.“

„Tak co, vážený?“

„Co já můžu dělat?“

„Poraďte jako zkušený člověk, jako příbuzný! Převezměte velení! Co by se mělo podniknout? Jít k nadřízeným nebo…“

„K nadřízeným? Ani nápad, prosím,“ zarazil mě kvapně stařík. „Jestli chcete slyšet mou radu, tak především je nutné celou tu záležitost ututlat a jednat, abych tak řekl, po soukromé linii. Je to podezřelý a neslýchaný případ, prosím. Hlavně neslýchaný, tady je každá rada drahá… Nemáme, prosím, žádný vzor… To je špatné doporučení… Proto především opatrnost… jen ať si tam poleží. Je zapotřebí vyčkat, ano, vyčkat…“

„Ale proč vyčkat, Timofeji Semjonyči? Co když se tam zadusí?“

„Proč by se zadusil, prosím? Říkal jste přece, že tam má dokonce určitý komfort.“

Znovu jsem mu všechno vylíčil. Stařík se zamyslel. „Hm,“ pronesl a otáčel v ruce tabatěrkou, „podle mého je dokonce dobře, že si tam nějakou dobu poleží, namísto aby jel do ciziny. Ať si tam v klidu popřemýšlí; není zapotřebí se zadusit, to dá rozum… Je nezbytné učinit příslušná opatření, aby si uchoval zdraví: měl by se tam vyvarovat kašle a podobně… A co se týká Němce, podle mého názoru je v právu, a dokonce víc než protistrana, protože do jeho krokodýla vlezl Ivan Matvejič bez dovolení, a ne aby on vlezl bez dovolení do krokodýla… Ivana Matvejiče. Ten pokud se pamatuju, žádného krokodýla nevlastnil. Tudíž krokodýl představuje soukromé vlastnictví a bez náhrady ho nelze, prosím, rozřezat…“

„Pro záchranu lidstva, Timofeji Semjonyči.“

„To už je věc policie, prosím. Tam je záhodno se obrátit.“

„Ale Ivana Matvejiče mohou potřebovat i u nás. Mohou si ho, prosím, vyžádat.“

„Potřebovat, říkáte? Hehehe! Navíc se soudí, že je na dovolené, takže to celé můžeme ignorovat, a on ať si tam prohlíží evropské země. Něco jiného by bylo, kdyby se nevrátil včas z dovolené – v tom případě se zeptáme, budeme se informovat…“

„Uznejte, Timofeji Semjonyči – celé tři měsíce!“

„Sám si to zavinil. Kdo ho tam strkal? Takhle možná nezbude, než mu najmout ošetřovatelku, kterou by platil erár, a to předpisy nepřipouštějí. A hlavně – krokodýl je soukromé vlastnictví a tady vstupuje do hry ekonomický princip. A ten je na prvním místě, prosím. Před třemi dny na večírku u Luky Andrejiče o tom mluvil Ignatij Prokofjevič. Znáte ho? Je to podnikatel, a co řekne, to má hlavu a patu. ‚Potřebujeme průmysl,‘ povídá, ‚průmyslu máme málo. Musíme mu pomáhat na svět. Potřebujeme kapitál a to znamená, že by měl vzniknout střední stav, takzvaná buržoazie. A protože nám kapitál chybí, měli bychom ho přilákat z ciziny. Za prvé je zapotřebí umožnit zahraničním společnostem, aby si mohly u nás koupit pozemky, jak se to dnes prosazuje v zahraničí. To naše občinové vlastnictví je jed, přivede nás do záhuby,‘ povídá. A s jakým zápalem dovede mluvit! No co, pro takové se to hodí, jsou to podnikatelé… a ne úředníci. ‚S občinou,‘ povídá, ‚nerozvineme ani průmysl, ani zemědělství. Je třeba, aby zahraniční společnosti pokud možno skoupily po částech veškerou naši půdu, a pak to chce ji drobit, drobit, drobit na co nejmenší parcely‘ – víte, to drrrobit si přímo vychutnával – ‚a ty potom prodávat do soukromého vlastnictví. Vlastně spíš než prodávat pronajímat. Až se všechna naše půda ocitne v rukou zahraničních společností, bude možné stanovit za pronájem jakoukoliv cenu. A tudíž mužik musí pracovat třikrát tolik, aby uhájil holé živobytí, a nebude těžké ho kdykoliv vyhnat. Uvědomí si to a podřídí se, bude poslouchat a třikrát tolik pracovat za tutéž cenu. Ale dnes v občině? Co mu záleží na práci! Ví, že hladem neumře, a tak se nepřetrhne a pije. Takhle k nám budou přitékat peníze, vznikne kapitál a buržoazie. Onehdá anglický politický a literární časopis Times rozebíral naše finance a psalo se tam, že naše finance nerostou, protože nám chybí střední stav, nemáme nadité prkenice ani učelivé proletáře…‘ Ignatij Prokofjevič umí mluvit! Hotový řečník, prosím. Chce poslat svoje vyjádření nahoru a pak to uveřejnit v novinách. To nejsou žádné veršíky, jaké skládá Ivan Matvejič…“

„A co tedy radíte Ivanu Matvejiči?“ vmísil jsem se konečně do hovoru, když se stařík dost vymluvil. Rád si potlachá, a tím dává najevo, že není žádný zpozdilec a všechno ví.

„Co radím? Hm… Právě k jeho případu, prosím, směřuju. Snažíme se přilákat do naší země cizí kapitál a posuďte sám: sotva se kapitál přilákaného majitele krokodýla prostřednictvím Ivana Matvejiče zdvojnásobil, my místo abychom zahraničního vlastníka protěžovali, pokoušíme se jeho základnímu kapitálu rozpárat břicho. No uznejte, sluší se to? Podle mého Ivan Matvejič jako věrný syn vlasti by se měl radovat a pyšnit tím, že svou osobou zdvojnásobil, a možná ztrojnásobil hodnotu zahraničního krokodýla. Je to potřebné pro přilákání cizího kapitálu. Když se to podaří jednomu, hleďme, třeba přijede s krokodýlem někdo další, třetí už přiveze naráz dva nebo tři kusy a kolem nich se soustředí kapitál. A taky buržoazie. To všechno by se mělo podpořit.“

„Co vás napadá, Timofeji Semjonyči,“ vykřikl jsem, „vy žádáte od chudáka Ivana Matvejiče skoro nadlidskou oběť!“

„Já nic nežádám a především vás prosím, jako jsem vás prosil už předtím, abyste vzal na vědomí, že nejsem žádný nadřízený, a tedy nemohu od nikoho nic vyžadovat. Mluvím jako syn vlasti, totiž ne jako ten časopis, ale prostě jako syn vlasti. A pak: kdo mu poroučel, aby vlezl do krokodýla? Je to solidní člověk, má určité postavení, žije v zákonitém manželství a najednou – takový krok! Je to vhodné?“

„Ale k tomu kroku došlo neúmyslně, prosím.“

„Kdo ví? A pak – z čeho zaplatí majiteli krokodýla, ptám se?“

„Snad z platu, Timofeji Semjonyči.“

„A bude to stačit?“

„Nebude, Timofeji Semjonyči,“ odpověděl jsem smutně. „Majitel krokodýla se zpočátku polekal, že krokodýl praskne, a sotva se přesvědčil, že všecko je v pořádku, nafoukl se a byl rád, že může zdvojnásobit cenu.“

„Ztrojnásobit, zečtyřnásobit! Obecenstvo se teď pohrne a majitelé krokodýlů jsou mazané plemeno. Navíc jedí rádi maso a neodřeknou si žádnou zábavu. A proto, opakuju, ať Ivan Matvejič všecko inkognito pozoruje a nepospíchá. Ať všichni třeba vědí, že sedí v krokodýlovi, ale jen neoficiálně. V daném ohledu má Ivan Matvejič zvláštní výhodu, protože oficiálně je na dovolené… v cizině. Někdo řekne, že sedí v krokodýlovi, ale my tomu neuvěříme. Tak se to dá zdůvodnit. Hlavně ať vyčká – kam by spěchal?“

„No a co když…“

„Nemějte starost, je zdravý jako řípa, ten něco vydrží.“

„No a když vyčká, co pak?“

„Hm… Nezastírám, je to krajně složitý případ, prosím. Člověk se v tom nevyzná, a hlavně vadí, že doposud nemáme podobný příklad. Kdybychom ho měli po ruce, mohli bychom se tím nějak řídit. Ale takhle – jak to vyřešit? Než něco vymyslíme, celý případ se protáhne.“

Hlavou mi bleskl šťastný nápad.

„A nedalo by se to zařídit tak,“ navrhl jsem, „že by si podal žádost o služební pobyt, když už je mu souzeno zůstat v útrobách té obludy a z vůle Prozřetelnosti to přežije?“

„Hm… leda formou neplacené dovolené…“

„A nešlo by to formou placené dovolené?“

„Na jakém podkladě?“

„Třeba jako služební cesta…“

„Jaká a kam?“

„No přece do… do krokodýlích útrob… Tak říkajíc za účelem získání informací a studia faktů přímo na místě. Bude to samozřejmě nové, ale pokrokové a projeví se v tom péče o vzdělání, prosím..“

Stařík se zamyslel.

„Posílat úředníka na služební cestu do krokodýlích útrob se zvláštními úkoly je podle mého mínění hloupé. Předpisy to, prosím, nedovolují. A jaké tam může plnit zvláštní úkoly?“

„To znamená, že by to byla záležitost statistiky. V té se nevyznám, a taky nejsem žádný filozof. Vy říkáte – fakta, ale my jsme beztak zavaleni fakty a nevíme, co si s nimi počít. A navíc je statistika nebezpečná…“

„Čím, prosím?“

„Ano, ano, nebezpečná. A navíc, on bude sdělovat fakta a přitom si bude ležet v krokodýlovi. Copak se dá sloužit vleže? To je další novinka a navíc nebezpečná, prosím – žádný takový příklad neznáme. Kdybychom se mohli alespoň o nějaký precedentní příklad opřít, dalo by se to s tou služební cestou zařídit.“

„Ale vždyť k nám dodneška živé krokodýly nevozili, Timofeji Semjonyči.“

„Hm… pravda…“ a stařík se znovu zamyslel. „Abyste věděl, vaše námitka je správná a dokonce by mohla sloužit jako podklad k dalšímu jednání o celé té záležitosti. Ale taky uvažte, co když současně s dovozem dalších živých krokodýlů začnou naši úředníci mizet a později budou žádat o služební pobyt v jejich útrobách s odůvodněním, že je tam teplo a měkce…? A pak – jen tak si válet šunky v krokodýlovi – uznejte, to je špatný příklad, prosím. Vždyť by tam možná leckdo vlezl jen tak, pro nic za nic, jen aby shrábl peníze, prosím.“

„Poraďte, Timofeji Semjonyči! Abych nezapomněl: Ivan Matvejič mě prosil, abych vám splatil dloužek z whistu, sedm rublů.“

„Ach ano, onehdá prohrál u Nikifora Nikiforyče! Vzpomínám si, prosím. Byl tehdá tak veselý, vtipkoval a tumáš!“ Stařík byl upřímně dojat.

„Poraďte, Timofeji Semjonyči!“

„Vynasnažím se, prosím. Soukromě se budu informovat. A vůbec, zjistěte jen tak bokem, neoficiálně, s jakou cenou za svůj exponát by souhlasil majitel krokodýla.“

Stařík zjevně zjihl.

„Neprodleně vše zjistím,“ ujistil jsem ho, „a okamžitě vám podám zprávu.“

„A co jeho žena… je teď sama? Nestýská se jí?“

„Měl byste ji navštívit, Timofeji Semjonyči.“

„Navštívím, prosím, tuhle jsem už na to myslel… a teď je vhodná příležitost… To byl nápad, prohlížet si krokodýla! Ostatně, já sám bych si ho taky rád prohlédl.“

„Navštivte toho ubožáka, Timofeji Semjonyči.“

„Navštívím, prosím. Samosebou, tím mu nechci dávat žádné klamné naděje. Přijdu jako soukromá osoba… Tak tedy na shledanou, já musím zase k Nikiforu Nikiforyči, prosím. Přijdete taky?“

„Ne, prosím, chystám se k našemu vězni.“

„Hm, tak tedy hurá k vězni!… Ach, ta lehkomyslnost!“

Rozloučil jsem se se staříkem. Hlavou se mi honily všelijaké myšlenky. Timofej Semjonyč je dobrák a poctivec od kosti. A přece, když jsem od něho odcházel, zaradoval jsem se, že už měl padesáté jubileum služby a je u nás vzácnost. Pochopitelně jsem se okamžitě rozběhl do Pasáže, abych všechno pověděl svému ubohému příteli. A taky mě poháněla zvědavost, jak se zařídil a jak se dá žít v krokodýlovi. Dá se v něm vůbec existovat? Chvílemi mi připadalo, že to všecko je jakýsi obludný sen tím spíš, že šlo o obludu…
