<!DOCTYPE html>
<html lang="en">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="">
    <meta name="apple-mobile-web-app-capable" content="yes">
    <title>Povídky</title>
    <link rel="stylesheet" href="./style/style.min.css" media="screen" integrity="sha256-hy7VOJQDJ1txYooRvl4ln9Qbor4AYeoD7+SI15/4NjI=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./index.html">
    <link rel="next" href="./povidky_005.html">
    <link rel="self" href="povidky_052.html">
    <meta name="nb-identifier" content="dostojevskij-povidky-ca8679c">
    <meta name="nb-role" content="other">
  </head>
  <body data-nb-words="1548" data-nb-chars="9004" class="nb-role-other nb-custom-style">
    <nav role="doc-toc">
      <li><a href="povidky_005.html">BYTNÁ</a>
        <ul>
          <li><a href="povidky_006.html">ČÁST PRVNÍ</a></li>
          <li><a href="povidky_007.html">ČÁST DRUHÁ</a></li>
        </ul>
      </li>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Title</a></li>
            <li><a href="./index.html#chapter-end" rel="prev">← Previous chapter</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="0" data-nb-chars="0"></h1>
        <p class="chunk" data-nb-ref-number="2" data-nb-words="1" data-nb-chars="1"><span class="idea" data-nb-ref-number="1" id="idea1" data-nb-words="1" data-nb-chars="1">5</span></p>
        <p class="chunk" data-nb-ref-number="3" data-nb-words="935" data-nb-chars="5524"><span class="idea" data-nb-ref-number="2" id="idea2" data-nb-words="935" data-nb-chars="5524">Ano, skončilo to&nbsp;tím, že&nbsp;jsem je&nbsp;všechny svedl. Nevím, jak se&nbsp;to&nbsp;mohlo stát, přesně si&nbsp;to&nbsp;nepamatuju. Sen překlenul tisíciletí a&nbsp;zanechal ve&nbsp;mně jenom celkový dojem. Vím jen, že&nbsp;příčinou všeho jsem byl já. Jako ošklivý svalovec, zárodek moru, který nakazil celé státy, nakazil jsem celou tuhle šťastnou, dříve nevinnou zemi. Lidé se&nbsp;naučili lhát, oblíbili si&nbsp;lež, poznali její půvab. Možná to&nbsp;začalo nevinně, žertem, koketerií, milostnou hrou, snad opravdu zárodkem, ale ten zárodek lži jim pronikl do&nbsp;srdcí a&nbsp;zalíbil se&nbsp;jim. Vzápětí se&nbsp;zrodila smyslnost, ta&nbsp;zrodila žárlivost a&nbsp;ta krutost… Nevím, nepamatuji se, ale brzy, brzičko vytryskla první krev: oni užasli, zhrozili se&nbsp;a&nbsp;začali se&nbsp;rozcházet, rozdělovat. Sdružovali se, ale jedni proti druhým. Začaly výčitky, výtky. Poznali stud a&nbsp;povýšili ho&nbsp;na&nbsp;ctnost. Objevil se&nbsp;pojem cti a&nbsp;každé sdružení vztyčilo svůj vlastní prapor. Začali trápit zvířata a&nbsp;ta se&nbsp;od&nbsp;nich vzdálila do&nbsp;lesů a&nbsp;stala se&nbsp;jejich nepřáteli. Strhl se&nbsp;zápas o&nbsp;oddělení, osamostatnění, osobnost, o&nbsp;mé a&nbsp;tvé. Naučili se&nbsp;mluvit různými jazyky. Poznali a&nbsp;oblíbili si&nbsp;smutek, toužili po&nbsp;utrpení a&nbsp;prohlašovali, že&nbsp;jen utrpením lze dosáhnout Pravdy. Tehdy objevili vědu. Když propadli zlu, začali mluvit o&nbsp;bratrství a&nbsp;humanitě a&nbsp;vstřebali ty&nbsp;ideje. Když se&nbsp;z&nbsp;nich stali zločinci, vynalezli spravedlnost a&nbsp;sepsali si&nbsp;celé zákoníky, aby ji&nbsp;zaštítili, a&nbsp;k&nbsp;zabezpečení těch zákoníků postavili gilotinu. Jen matně si&nbsp;pamatovali, co&nbsp;ztratili, dokonce ani nechtěli věřit, že&nbsp;kdysi byli nevinní a&nbsp;šťastní. Dokonce se&nbsp;vysmívali svému dřívějšímu štěstí a&nbsp;nazývali je&nbsp;snem. Nedovedli si&nbsp;je&nbsp;představit v&nbsp;podobě forem a&nbsp;obrazů, ale kupodivu se&nbsp;stal zázrak: poté co&nbsp;ztratili veškerou víru v&nbsp;dřívější štěstí, které nazývali pohádka, zatoužili být znovu nevinní a&nbsp;šťastní do&nbsp;té&nbsp;míry, že&nbsp;podlehli tužbám svých srdcí jako děti, zbožštili je, vystavěli chrámy a&nbsp;začali se&nbsp;modlit ke&nbsp;své ideji, své touze, ačkoliv nepochybovali o&nbsp;její nesplnitelnosti a&nbsp;neuskutečnitelnosti, uctívali ji&nbsp;se&nbsp;slzami v&nbsp;očích a&nbsp;klaněli se&nbsp;jí. Kdyby se&nbsp;však stalo, že&nbsp;by&nbsp;se&nbsp;mohli navrátit do&nbsp;toho ztraceného, nevinného a&nbsp;šťastného stavu, a&nbsp;kdyby jim ho&nbsp;nečekaně někdo oživil v&nbsp;paměti a&nbsp;zeptal se, zda se&nbsp;k&nbsp;němu chtějí vrátit, nejspíš by&nbsp;odmítli. Odpověděli by: „Třebaže jsme prolhaní, zlí a&nbsp;nespravedliví, my&nbsp;to&nbsp;víme a&nbsp;trápíme se&nbsp;pro to, týráme se&nbsp;a&nbsp;trestáme snad víc než ten milosrdný Soudce, který nás bude soudit a&nbsp;jehož jméno neznáme. Ale máme vědu a&nbsp;jejím prostřednictvím znovu nalezneme Pravdu a&nbsp;pak ji&nbsp;uvědoměle přijmeme. Vědomosti jsou víc než city, poznání života je&nbsp;víc než život. Věda nám dává moudrost, ta&nbsp;odhalí zákony a&nbsp;znalost zákonů štěstí je&nbsp;víc než štěstí.“ Tak mluvili a&nbsp;po těch slovech si&nbsp;každý zamiloval sám sebe víc než svoje bližní a&nbsp;nemohl jednat jinak. Každý tak silně žárlil na&nbsp;svou osobu, že&nbsp;se&nbsp;ze&nbsp;všech sil snažil pokořit a&nbsp;ponížit jiné a&nbsp;v&nbsp;tom spatřoval smysl života. Vzniklo otroctví, dokonce i&nbsp;dobrovolné: slabí se&nbsp;ochotně podřizovali silnějším jen proto, aby jim ti&nbsp;silnější pomáhali utiskovat ty&nbsp;slabší, než byli sami. Vynořili se&nbsp;světci, kteří přicházeli k&nbsp;těm lidem se&nbsp;slzami v&nbsp;očích a&nbsp;rozmlouvali s&nbsp;nimi o&nbsp;jejich krutosti, o&nbsp;ztrátě míry a&nbsp;harmonie, o&nbsp;ztrátě studu. Lidé se&nbsp;jim vysmáli nebo je&nbsp;ukamenovali. Na&nbsp;prazích chrámů tekla krev. Pak se&nbsp;objevili takoví, kteří začali zkoumat, jak by&nbsp;se&nbsp;všichni zase mohli sjednotit tak, aby nikdo nepřestal nejvíc ze&nbsp;všech milovat sám sebe a&nbsp;zároveň aby neškodil nikomu jinému a&nbsp;aby všichni žili v&nbsp;pospolité společnosti. Kvůli téhle myšlence vypukly války. Všichni bojovníci přitom pevně věřili, že&nbsp;věda, moudrost a&nbsp;pud sebezáchovy nakonec lidi donutí sjednotit se&nbsp;v&nbsp;pospolitou, rozumnou společnost, a&nbsp;prozatím, aby se&nbsp;celá věc uspíšila, se&nbsp;„moudří“ pokoušeli vyhladit všechny „nemoudré“ a&nbsp;ty, kteří nechápali jejich ideu, aby nebránili jejímu vítězství. Jenomže pud sebezáchovy rychle ochaboval, objevili se&nbsp;hrdopýškové a&nbsp;požitkáři, kteří žádali rovnou všecko nebo nic. Aby lidé všecko získali, uchylovali se&nbsp;ke&nbsp;zločinu a&nbsp;v&nbsp;případě neúspěchu k&nbsp;sebevraždě. Vznikala náboženství s&nbsp;kultem nebytí a&nbsp;sebezničení v&nbsp;zájmu věčného klidu v&nbsp;nicotě. Nakonec se&nbsp;tihle lidé nesmyslnou činností unavili, v&nbsp;jejich tvářích se&nbsp;zračilo utrpení a&nbsp;hlásali, že&nbsp;v&nbsp;utrpení je&nbsp;krása, protože jen v&nbsp;něm je&nbsp;obsažena idea. Opěvovali utrpení ve&nbsp;svých písních. Chodil jsem mezi nimi, lomil jsem rukama a&nbsp;hořekoval nad nimi, ale miloval jsem je&nbsp;snad ještě víc než dřív, dokud se&nbsp;v&nbsp;jejich tvářích nezračilo utrpení a&nbsp;byli nevinní a&nbsp;tak krásní. Zamiloval jsem si&nbsp;jimi poskvrněnou Zemi ještě víc než v&nbsp;době, kdy byla rájem, a&nbsp;jen proto, že&nbsp;se&nbsp;na&nbsp;ní&nbsp;zrodilo hoře. Ouvej, vždycky jsem miloval hoře a&nbsp;zármutek, ale jen u&nbsp;sebe, a&nbsp;nad nimi jsem slzel a&nbsp;litoval je. Vztahoval jsem k&nbsp;nim ruce a&nbsp;v&nbsp;zoufalství jsem obviňoval, proklínal a&nbsp;přezíral sám sebe. Říkal jsem jim, že&nbsp;to&nbsp;všechno jsem způsobil já, já&nbsp;sám, to&nbsp;já&nbsp;jsem je&nbsp;svedl k&nbsp;nepravostem a&nbsp;rozšířil jsem nákazu a&nbsp;lež! Úpěnlivě jsem je&nbsp;prosil, aby mě&nbsp;ukřižovali, a&nbsp;učil jsem je, jak vyrobit kříž. Nedokázal jsem, nebyl jsem schopen sám sebe zabít, ale chtěl jsem od&nbsp;nich přijmout mučednickou smrt, toužil jsem po&nbsp;ní, po&nbsp;tom, aby při ní&nbsp;byla prolita až&nbsp;do&nbsp;poslední krůpěje moje krev. Ale oni se&nbsp;mi&nbsp;jen smáli a&nbsp;začali mě&nbsp;považovat za&nbsp;blázna. Omlouvali mě, tvrdili, že&nbsp;se&nbsp;jim dostalo jen to, co&nbsp;si&nbsp;sami přáli, a&nbsp;že všecko, co&nbsp;se&nbsp;děje, se&nbsp;stát muselo. Nakonec mi&nbsp;oznámili, že&nbsp;pro ně&nbsp;začínám být nebezpečný a&nbsp;že mě&nbsp;pošlou do&nbsp;blázince, nebudu-li mlčet. Nato mě&nbsp;zachvátil tak veliký smutek, až&nbsp;se&nbsp;mi&nbsp;sevřelo srdce, a&nbsp;cítil jsem, že&nbsp;umřu, a&nbsp;vtom… vtom jsem se&nbsp;probudil.</span></p>
        <p class="chunk" data-nb-ref-number="4" data-nb-words="603" data-nb-chars="3432"><span class="idea" data-nb-ref-number="3" id="idea3" data-nb-words="603" data-nb-chars="3432">Bylo už&nbsp;ráno, totiž ještě se&nbsp;nerozednilo, ale bylo kolem šesté hodiny ranní. Probudil jsem se&nbsp;ve&nbsp;známém křesle, moje svíčka zcela dohořela, u&nbsp;kapitána spali a&nbsp;kolem panovalo ticho, tak vzácné v&nbsp;našem bytě. Nejdřív jsem nejvýš udiveně vyskočil z&nbsp;křesla; dosud nikdy se&nbsp;mi&nbsp;nic podobného nestalo, myslím tím i&nbsp;bezvýznamné podrobnosti: nikdy jsem kupříkladu takhle nečekaně neusnul ve&nbsp;svém křesle. Stál jsem a&nbsp;vzpamatovával jsem se&nbsp;– a&nbsp;vtom jsem pohledem zavadil o&nbsp;svůj revolver, nabitý a&nbsp;připravený&nbsp;– ale hbitě jsem ho&nbsp;odstrčil. Ach, živote, živote! Zvedl jsem ruce a&nbsp;vzýval jsem věčnou přírodu&nbsp;– vlastně nevzýval, ale rozplakal jsem se; celou mou bytost ovládlo nezměrné nadšení. Ano&nbsp;– žít a&nbsp;hlásat! Okamžitě jsem se&nbsp;rozhodl, že&nbsp;budu celý život hlásat. Budu, chci&nbsp;– ale co? Pravdu, protože jsem ji&nbsp;viděl v&nbsp;celé její slávě! Od&nbsp;té&nbsp;doby ji&nbsp;hlásám. Kromě toho mám rád víc než ostatní všechny, kteří se&nbsp;mi&nbsp;vysmívají. Nevím proč, nedovedu to&nbsp;objasnit, ale aťsi. Říkají mi, že&nbsp;už&nbsp;teď se&nbsp;pletu, a&nbsp;když je&nbsp;to&nbsp;tak, co&nbsp;bude dál? Pravda pravdoucí: pletu se&nbsp;a&nbsp;možná to&nbsp;bude pořád horší. To&nbsp;se&nbsp;ví, ještě několikrát se&nbsp;spletu, než přijdu na&nbsp;to, jak mám hlásat Pravdu, totiž jakými slovy a&nbsp;činy, protože to&nbsp;je&nbsp;velmi obtížné splnit. Já&nbsp;teď všecko vidím jasně jako den, ale poslyšte: kdo se&nbsp;neplete? A&nbsp;přitom všichni usilují o&nbsp;jedno a&nbsp;totéž, od&nbsp;mudrců až&nbsp;po&nbsp;posledního lapku, jenomže různými cestami. To&nbsp;je&nbsp;stará pravda, ale jedna novinka tu&nbsp;je: nemohu se&nbsp;ani moc splést, neboť jsem poznal Pravdu a&nbsp;vím, že&nbsp;lidé mohou být krásní a&nbsp;šťastní, aniž by&nbsp;ztratili schopnost žít na&nbsp;Zemi. Nechci a&nbsp;nemohu věřit, že&nbsp;by&nbsp;zlo bylo normálním stavem lidstva. Jenže lidé se&nbsp;právě téhle mé&nbsp;víře vysmívají. Jak tomu nemám věřit, když jsem poznal Pravdu&nbsp;– ne&nbsp;že&nbsp;bych ji&nbsp;objevil rozumem, ale viděl jsem ji&nbsp;na&nbsp;vlastní oči a&nbsp;její živý obraz navěky naplnil mou duši. Viděl jsem ji&nbsp;v&nbsp;takové dokonalé celistvosti, že&nbsp;nevěřím, že&nbsp;by&nbsp;nemohla existovat v&nbsp;lidské společnosti. Takže&nbsp;– jak to, že&nbsp;se&nbsp;pletu? Ovšemže se&nbsp;odchýlím, dokonce několikrát, a&nbsp;možná budu promlouvat cizími slovy, jenže jen krátce: živý obraz toho, co&nbsp;jsem viděl, mě&nbsp;bude vždy provázet a&nbsp;vždy mě&nbsp;opraví a&nbsp;zaměří správným směrem. Jsem čilý, svěží, jdu a&nbsp;půjdu třeba tisíce let. Víte, zpočátku jsem chtěl zatajit, že&nbsp;jsem je&nbsp;všechny svedl k&nbsp;nepravostem, ale to&nbsp;byla chyba&nbsp;– první chyba! Ovšem Pravda mi&nbsp;našeptala, že&nbsp;lžu, a&nbsp;ochránila a&nbsp;usměrnila mě. Jenom nevím, jak se&nbsp;dá&nbsp;vytvořit ráj&nbsp;– neumím to&nbsp;totiž vyjádřit slovy. Po&nbsp;probuzení jsem ztratil slova. Přinejmenším ta&nbsp;nejdůležitější, nejpotřebnější. Ale ať: půjdu a&nbsp;budu ustavičně mluvit, protože jsem všecko viděl na&nbsp;vlastní oči, i&nbsp;když to&nbsp;nedokážu převyprávět. Samozřejmě posměváčci to&nbsp;nechápou: „Zdál se&nbsp;mu&nbsp;sen, blouznil, měl halucinace.“ Ech! Copak to&nbsp;je&nbsp;nějaká moudrost? A&nbsp;oni se&nbsp;jí&nbsp;tolik pyšní! Sen? Co&nbsp;je&nbsp;to&nbsp;sen? Není snad celý náš život jenom sen? Povím víc: třebaže se&nbsp;to&nbsp;nikdy neuskuteční a&nbsp;žádný ráj nebude (tohle už&nbsp;chápu)&nbsp;– přesto to&nbsp;budu hlásat. Vždyť je&nbsp;to&nbsp;tak prosté: v&nbsp;jediném dnu, v&nbsp;jediné hodině by&nbsp;se&nbsp;všechno uspořádalo. Hlavně „miluj své bližní jako sebe sama“, to&nbsp;je&nbsp;nejdůležitější a&nbsp;to je&nbsp;vlastně všecko, nic jiného není zapotřebí: hned každému svitne, jak se&nbsp;má&nbsp;zařídit. A&nbsp;to je&nbsp;přece pouze stará pravda, kterou lidé bilionkrát opakovali a&nbsp;četli, a&nbsp;přesto se&nbsp;neujala. „Poznání života je&nbsp;víc než život, znalost zákonů štěstí je&nbsp;víc než štěstí“&nbsp;– s&nbsp;tím je&nbsp;zapotřebí bojovat! A&nbsp;já budu bojovat. Když budou všichni chtít, všecko se&nbsp;uskuteční.</span></p>
        <p class="chunk" data-nb-ref-number="5" data-nb-words="9" data-nb-chars="47"><span class="idea" data-nb-ref-number="4" id="idea4" data-nb-words="9" data-nb-chars="47">A&nbsp;tu malou holčičku jsem našel… A&nbsp;půjdu! Půjdu!</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Title</a></li>
            <li><a href="./povidky_005.html#chunk1" rel="next">Next chapter →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>