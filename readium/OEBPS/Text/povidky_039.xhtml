<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>povidky-29</title>
		<link href="../Styles/povidky_idstyles.css" rel="stylesheet" type="text/css"/>
	</head>
	<body id="povidky" xml:lang="cs-CZ">
		<div>
			<p id="toc_marker-10-3" class="MLP-uroven2-kapitola">3</p>
			<p class="MLP-text-bez1radku"><a id="x.8414"></a>A&#160;přece to nebyl sen, nýbrž pravá nepochybná skutečnost. Cožpak bych vám to jinak vyprávěl? Ale pokračuji…</p>
			<p class="MLP-text">Do Pasáže jsem dorazil pozdě, až kolem deváté večer, a&#160;do krokodýlárny jsem musel projít zadním vchodem, protože Němec zavřel svůj krám dřív než obvykle. Chodil sem tam, jen tak po domácku, v&#160;jakémsi usmoleném starém utíkáčku, a&#160;působil ještě trojnásob spokojeněji než předtím dopoledne. Bylo vidět, že už se ničeho nebojí a&#160;že „publikum hodně chodit“. Mutter se objevila později se zřejmým úmyslem mě sledovat. Oba si spolu často špitali. Přestože krám už byl zavřený, vzal si Němec ode mě pětadvacetník. Taková zbytečná důslednost!</p>
			<p class="MLP-text">„Vy pokaždé platit. Publikum&#160;– rubl, vy pětadvacetník, protože vy být dobrý pšítel vašeho pšítel, a&#160;já si vážit pšítel…“</p>
			<p class="MLP-text">„Jestlipak je můj vzdělaný přítel ještě živ?“ zvolal jsem a&#160;přiblížil jsem se ke krokodýlovi v&#160;naději, že moje slova dolehnou k&#160;Ivanu Matvejiči a&#160;polichotí jeho ješitnosti.</p>
			<p class="MLP-text">„Živ a&#160;zdráv,“ odpověděl hlasem, který vycházel jakoby z&#160;dálky nebo zpod postele, i&#160;když jsem stál vedle něho, „jsem živ a&#160;zdráv, ale o&#160;tom všem až později… Co nového?“</p>
			<p class="MLP-text">Předstíral jsem, že jsem nezaslechl jeho otázku, a&#160;užuž jsem se začal účastně a&#160;spěšně vyptávat, jak se mu daří, jaké to je v&#160;krokodýlích útrobách a&#160;co tam vlastně je. Vyžadovalo to jednak přátelství, jednak obyčejná zdvořilost. Jenomže přítel mě vrtošivě, dokonce mrzutě přerušil.</p>
			<p class="MLP-text">„Co nového?“ vykřikl velitelsky pisklavým hlasem, tentokrát mimořádně odporným.</p>
			<p class="MLP-text">Vylíčil jsem mu do všech podrobností svůj rozhovor s&#160;Timofejem Semjonyčem a&#160;pokusil jsem se nasadit poněkud uražený tón.</p>
			<p class="MLP-text">„Stařík má pravdu,“ usoudil přítel stejně ostře, jak se mnou obvykle mluvil. „Mám rád praktické lidi a&#160;nesnáším sladkobolné kuňkaly. Ale ochotně přiznávám, že ani tvůj nápad se služební cestou není tak docela k&#160;zahození. Opravdu mohu získat řadu informací zajímavých z&#160;hlediska vědy i&#160;morálky. Ovšem teď to všechno nabývá nové nečekané podoby a&#160;nestojí za to se starat jen kvůli platu. Dobře poslouchej. Sedíš?“</p>
			<p class="MLP-text">„Ne, stojím.“</p>
			<p class="MLP-text">„Tak si někam sedni, třeba na zem, a&#160;dobře poslouchej.“</p>
			<p class="MLP-text">Popadl jsem zlostně židli a&#160;vztekle jsem jí bouchl o&#160;podlahu.</p>
			<p class="MLP-text">„Poslyš,“ spustil velitelsky, „dnes přišlo hodně lidí, prostě nepočítaně. K&#160;večeru už se nedostávalo místa a&#160;v&#160;zájmu udržení pořádku se objevila policie. V&#160;osm hodin, to jest dřív než obvykle, majitel dokonce uznal za nutné celý podnik zavřít a&#160;přerušit demonstraci, aby si spočítal získané peníze a&#160;pohodlněji se připravil na zítřek. Vím, že zítra tady bude hotový jarmark. Zavítají sem největší vzdělanci zdejší metropole, dámy z&#160;nejvyšších kruhů, cizí vyslanci a&#160;právníci. Ba co víc: lidé se sem začnou sjíždět ze všech koutů naší velké zvídavé říše. A&#160;důsledek? Všem budu na očích a&#160;třebaže schovaný, stanu v&#160;čele! Začnu poučovat ten duchaprázdný dav. Poučen zkušeností, budu příkladem vznešenosti a&#160;smíření s&#160;osudem. Stanu se takříkajíc katedrou, odkud budu poučovat lidstvo. Dokonce už jen přírodovědné informace, které mohu sdělit o&#160;netvorovi, ve kterém pobývám, jsou nesmírně cenné. Proto si vůbec nestěžuji na to, co se stalo, ale dokonce pevně doufám ve skvělou kariéru.“</p>
			<p class="MLP-text">„A&#160;neomrzí tě to?“ utrousil jsem jedovatě.</p>
			<p class="MLP-text">Nejvíc ze všeho mě rozezlilo, že už skoro přestal užívat osobní zájmena&#160;– natolik se dělal důležitým. Nicméně to všecko mě zmátlo. Proč se ta lehkomyslná palice tolik vytahuje? šeptal jsem si pro sebe a&#160;skřípal jsem zuby. Měl by plakat a&#160;ne se vytahovat.</p>
			<p class="MLP-text">„Ne!“ odsekl na mou poznámku. „Jsem prodchnut velkými idejemi a&#160;teprve teď mohu v&#160;klidu snít o&#160;zlepšení osudu celého lidstva. Z&#160;krokodýla vyjde na světlo pravda. Nepochybně vynaleznu novou vlastní teorii nových ekonomických vztahů a&#160;budu se jí pyšnit&#160;– dodnes se mi to nepodařilo pro nedostatek času, stráveného v&#160;úřadě a&#160;v&#160;banálních světských radovánkách. To všechno odvrhnu a&#160;bude ze mě nový Fourier. Mimochodem&#160;– vrátil jsi Timofeji Semjonyči sedm rublů?“</p>
			<p class="MLP-text">„Ano, ze svého,“ odpověděl jsem a&#160;snažil jsem se tónem svého hlasu dát najevo, že jsem to dal doopravdy ze svého.</p>
			<p class="MLP-text">„Pak se vyrovnáme,“ utrousil povýšeně. „Čekám, že mi zaručeně přidají&#160;– komu jinému by měli přidat, ne-li mně? Přináším fantastický užitek. Co žena?“</p>
			<p class="MLP-text">„Ptáš se nejspíš na Jelenu Ivanovnu?“</p>
			<p class="MLP-text">„Co žena?!“ dokonce zaječel.</p>
			<p class="MLP-text">Nedalo se nic dělat… Poslušně jsem vyložil, v&#160;jakém rozpoložení jsem zanechal Jelenu Ivanovnu, ačkoliv jsem skřípal zuby. Ani mě nevyslechl do konce.</p>
			<p class="MLP-text">„Mám s&#160;ní zvláštní záměry,“ spustil netrpělivě. „Jestli já budu slavný <span class="MLP-znak-kurziva-11b">tady</span>, chci, aby ona byla slavná <span class="MLP-znak-kurziva-11b">tam</span>. Vědci, básníci, filozofové, zahraniční mineralogové i&#160;státní činitelé po dopolední besedě se mnou budou večer pospíchat do jejího salonu. Od příštího týdne by se měly každý večer u&#160;ní pořádat salony. Dvojnásobný plat jí poskytne prostředky na pohoštění, a&#160;protože se pohoštění omezí na čaj a&#160;odměnu pro najaté sluhy, nebude to problém. Tady i&#160;tam se bude mluvit o&#160;mně. Už dlouho jsem čekal na příležitost, aby se o&#160;mně mluvilo, ale nedocílil jsem toho, spoutávala mě moje bezvýznamnost a&#160;nízké postavení. A&#160;teď stačilo jedno prachobyčejné sklapnutí krokodýlích čelistí a&#160;všeho bylo dosaženo. Každé moje slovo bude vyslechnuto, o&#160;každém mém výroku se začne přemýšlet, bude kolovat, budou ho tisknout. A&#160;já jim ukážu, co ve mně je! Konečně pochopí, jaké schopnosti nechali zapadnout v&#160;útrobách netvora. ‚Ten člověk se mohl stát zahraničním ministrem a&#160;řídit celou říši,‘ řeknou, ‚a&#160;ten člověk neřídil celou cizí říši,‘ řeknou jiní. No prosím, čím jsem horší než nějaký Garnier-Pagès, či jak se jen všichni… A&#160;žena mi musí dělat pandán&#160;– já mám mozek, ona má krásu a&#160;půvab. ‚Je krásná, proto je to jeho žena,‘ řeknou jedni. ‚Je krásná, protože je jeho žena,‘ opraví je jiní. Pro každý případ ať si Jelena Ivanovna hned zítra koupí encyklopedický slovník v&#160;redakci Andreje Krajevského, aby uměla o&#160;všem mluvit. Nejčastěji ať čte politické úvodníky <span class="MLP-znak-kurziva-11b">Petrohradských zpráv</span> a&#160;denně je srovnává s&#160;<span class="MLP-znak-kurziva-11b">Chlupem</span>. Předpokládám, že majitel krokodýla někdy bude ochoten dopravit mě společně s&#160;krokodýlem do velkolepého salonu mé ženy. Budu stát ve vitríně uprostřed přepychového salonu a&#160;budu hýřit vtipy, které si od rána nastřádám. Státnímu činiteli sdělím svoje plány, s&#160;básníkem budu hovořit ve verších, s&#160;dámami budu zábavný a&#160;morálně přijatelný, protože nejsem nebezpečný jejich manželům. Všem ostatním budu sloužit jako příklad odevzdanosti do vůle Prozřetelnosti a&#160;osudu. Ze své ženy udělám první dámu naší literatury. Vyzvednu její přednosti a&#160;vyložím lidem, že jako moje žena musí mít celou řadu mimořádných kvalit, a&#160;jestliže je Andrej Alexandrovič právem nazýván naším ruským Alfredem de Musset, stejným právem by měla být ona nazývána naší ruskou Evženií de Tour.“</p>
			<p class="MLP-text">Přiznávám, i&#160;když všechno to plácání se trochu podobalo mému dřívějšímu příteli, napadlo mě, že blouzní v&#160;horečce. Byl to stále týž známý každodenní Ivan Matvejič, ale viděný zvětšovacím sklem, které dvacetinásobně zvětšovalo.</p>
			<p class="MLP-text">„Kamaráde,“ zeptal jsem se ho, „věříš v&#160;dlouhověkost? A&#160;vůbec, řekni: cítíš se zdráv? Jak jíš, spíš, dýcháš? Jsem tvůj přítel a&#160;uznej, že tvůj případ je nad lidské chápání, skoro nadpřirozený, a&#160;proto je moje zvědavost zcela pochopitelná.“</p>
			<p class="MLP-text">„Je to pustá zvědavost, nic víc,“ poučoval mě, „ale bude ukojena. Ptáš se, jak jsem se zabydlel v&#160;krokodýlích útrobách? Za prvé&#160;– k&#160;mému velkému údivu se ukázalo, že můj krokodýl je uvnitř úplně prázdný. Jeho útroby se skládají z&#160;jakéhosi obrovského prázdného gumového vaku podobného těm gumovým výrobkům, jaké se u&#160;nás prodávají v&#160;Gorochové i&#160;v&#160;Mořské ulici, a&#160;jestli se nemýlím, i&#160;na Vozněsenské třídě. Považ, copak bych se jinak do něj vešel?“</p>
			<p class="MLP-text">„Je to možné?“ vykřikl jsem s&#160;pochopitelným údivem. „Cožpak je krokodýl opravdu úplně prázdný?“</p>
			<p class="MLP-text">„Úplně,“ přitakal přísně a&#160;také důrazně Ivan Matvejič. „A&#160;pravděpodobně je tak ustrojen podle přírodních zákonů. Má k&#160;dispozici pouze tlamu vybavenou ostrými zuby a&#160;jako přídavek má značně dlouhý ocas: to je ve skutečnosti všecko. Mezi těmi dvěma konci je prázdný prostor, vyplněný něčím na způsob kaučuku, nejspíš to bude doopravdy kaučuk.“</p>
			<p class="MLP-text">„A&#160;co žábry, žaludek, střeva, játra a&#160;srdce?“ přerušil jsem ho skoro zlostně.</p>
			<p class="MLP-text">„Nic, vůbec nic takového nemá a&#160;patrně nikdy neměl. To všechno jsou pusté výmysly lehkomyslných cestovatelů. Já teď vyplňuju krokodýla, podobně jako se nafukuje polštářek proti hemoroidům. Krokodýl je neuvěřitelně roztažitelný. Dokonce i&#160;ty jako domácí přítel by ses vešel sem vedle mě, kdybys byl velkodušný, a&#160;ještě by zbylo místo. Uvažuju, že v&#160;krajním případě bych sem mohl pozvat svou ženu. Mimochodem, takové vnitřní ustrojení krokodýla zcela odpovídá poznatkům přírodních věd. Kupříkladu předpokládejme, že bys měl stvořit nového krokodýla. Přirozeně by vznikla otázka, jaká je jeho hlavní vlastnost? Odpověď je jasná: požírat lidi. A&#160;jak toho dosáhnout, aby požíral lidi? Jak by měl být ustrojen? Odpověď je nasnadě: namísto útrob by měl mít prázdný prostor. Fyzika už dávno vyzkoumala, že příroda netrpí vakuum. Z&#160;toho plyne, že vnitřek krokodýla musí být prázdný právě proto, aby zvíře mohlo požírat a&#160;plnit se vším, co má po ruce, a&#160;netrpělo prázdnotou. To je jediný rozumný důvod, proč všichni krokodýli našince požírají. Člověk je ustrojen jinak: například když má v&#160;hlavě vymeteno, zpravidla netouží vyplnit ji vědomostmi&#160;– to je jediná výjimka z&#160;obecného pravidla. To všecko mi je teď jasné jako facka, všecko jsem pochopil vlastním rozumem a&#160;na základě zkušeností, protože se nacházím takříkajíc v&#160;lůně přírody, v&#160;její retortě, a&#160;naslouchám jejímu pulzu. Dokonce je to v&#160;souladu s&#160;etymologií, neboť už samo pojmenování krokodýl znamená žravost. Krokodýl, <span class="MLP-znak-kurziva-11b">crocodillo</span>, je zřejmě italské slovo z&#160;doby dávných egyptských faraónů a&#160;nejspíš pochází z&#160;francouzského kořene <span class="MLP-znak-kurziva-11b">croquer</span>, to znamená sníst, zhltnout a&#160;vůbec přijímat potravu. Tohle všechno hodlám přednést při své první přednášce před obecenstvem, které se shromáždí v&#160;salonu mé ženy, až mě tam dopraví v&#160;nádrži.“</p>
			<p class="MLP-text">„Příteli,“ zvolal jsem bezděčně, „neměl by sis vzít projímadlo?“ Má horečku, má horečku, opakoval jsem si pro sebe s&#160;hrůzou.</p>
			<p class="MLP-text">„Nesmysl!“ odmítl pohrdavě, „a navíc v&#160;mé nynější situaci by to bylo krajně nevhodné. Ostatně, tušil jsem, že začneš o&#160;projímadle.“</p>
			<p class="MLP-text">„Kamaráde… a&#160;jak… jak přijímáš potravu? Obědval jsi dneska vůbec?“</p>
			<p class="MLP-text">„Ne, ale jsem sytý a&#160;pravděpodobně už nikdy víc nebudu přijímat potravu. To je taky naprosto pochopitelné: tím, že plním krokodýlí útroby, způsobuji, že je netvor navždycky sytý. Teď ho nikdo nemusí několik let krmit. A&#160;naopak&#160;– jestliže ho sytím, on mi přirozeně předává všechny životní šťávy ze svého těla; je to něco podobného, jako když se některé rafinované koketky na noc obloží syrovými kotletami a&#160;po ranní koupeli jsou svěží, pružné, šťavnaté a&#160;okouzlující. Stejně tak, když já živím krokodýla, dostávám od něj rovněž potravu&#160;– tudíž se živíme navzájem. Ale dokonce i&#160;pro krokodýla je obtížné strávit takového člověka, jako jsem já&#160;– samosebou by z&#160;toho mohl mít těžký žaludek, který mu ostatně chybí&#160;– a&#160;proto, abych mu nepůsobil zbytečnou bolest, jen zřídkakdy se otáčím z&#160;boku na bok: Mohl bych to dělat, ale zdržuji se toho z&#160;humánních důvodů. To je jediný nedostatek mého nynějšího postavení a&#160;v&#160;alegorickém smyslu má Timofej Semjonyč pravdu, když říká, že si válím šunky. Jenomže já dokážu, že přestože si válím šunky, ba co víc, jen díky tomu budu schopen změnit osud lidstva. Všechny velké myšlenky a&#160;směry publikované v&#160;našich denících a&#160;časopisech zřejmě vymysleli takoví, co si váleli šunky, proto se jim říká kabinetní, ale já na to kašlu! Vynaleznu celý nový speciální systém a&#160;nebudeš mi věřit, jak je to lehké. Stačí zalézt někam do odlehlého kouta nebo padnout do tlamy krokodýlovi, zavřít oči a&#160;hned vynalezneš pro celé lidstvo hotový ráj. Posledně, když jste odešli, okamžitě jsem se do toho pustil a&#160;vymyslel jsem už tři systémy&#160;– teď vymýšlím čtvrtý. Pravda, nejdřív je zapotřebí vyvrátit všechny předešlé, ale z&#160;krokodýlích útrob je tak snadné něco vyvracet, odtud je všechno nějak zřetelněji vidět… A&#160;vůbec, moje postavení má dosud určité, i&#160;když drobné nedostatky: tady uvnitř je poněkud vlhko a&#160;všechno je nějak slizké. K&#160;dovršení všeho to tady trochu páchne gumou, navlas stejně jako moje loňské galoše. A&#160;to je vše, žádné jiné nedostatky tu nevidím.“</p>
			<p class="MLP-text">„Poslyš, příteli,“ přerušil jsem ho, „to všechno jsou zázraky, kterým mohu stěží uvěřit. Cožpak ty doopravdy po celý život nehodláš obědvat?“</p>
			<p class="MLP-text">„Jaké hlouposti tě zajímají, ty větroplachu a&#160;lehkomyslný člověče! Já ti tady vykládám vznešené myšlenky, a&#160;ty… Abys věděl, já se živím všemi těmi vznešenými myšlenkami, které mi ozařují noc, jaká mě obklopuje. Ostatně, dobrosrdečný majitel té obludy po domluvě se svou nejdobrotivější Mutter se domluvili, že každé ráno vsunou do krokodýlí tlamy zahnutou kovovou trubičku, něco jako píšťalku, abych mohl srkat kávu nebo bujón s&#160;rozmočenou vekou. Píšťalku už v&#160;sousedství objednali, ale domnívám se, že to je zbytečný přepych. Doufám, že takhle budu žít alespoň tisíc let, jestli je pravda, že krokodýli tak dlouho žijí. Když už o&#160;tom mluvíme, informuj se hned zítra v&#160;některé přírodovědné encyklopedii a&#160;pak mi to sděl&#160;– třeba jsem se zmýlil a&#160;spletl si krokodýla s&#160;nějakou jinou vykopávkou. Jenom jedno mě trochu trápí: jsem oblečený a&#160;obutý, a&#160;tudíž pro krokodýla nestravitelný. Navíc jsem živý, a&#160;proto se vší silou vůle bráním tomu, aby mě strávil: pochopitelně se nechci změnit v&#160;to, v&#160;co se mění každá potrava&#160;– bylo by to pro mě příliš ponižující. Bojím se jen jednoho: za tisíc let se může látka mého obleku, bohužel ruský výrobek, rozpadnout a&#160;pak budu nahý a&#160;bez ohledu na moje rozhořčení mohu být stráven. Ve dne to nikdy nepřipustím a&#160;nedovolím, ale v&#160;noci ve spánku, kdy vůle člověka opouští, mě může postihnout pokořující úděl nějaké brambory, koblihy nebo telecího. Ta myšlenka mě uvádí v&#160;zuřivost. Už z&#160;toho důvodu by se mělo snížit clo a&#160;měl by se podpořit dovoz anglického sukna, které je pevnější a&#160;bude tudíž déle vzdorovat zubu času v&#160;případě, že někdo spadne do krokodýlí tlamy. Při první příležitosti sdělím tuhle svou myšlenku kterémukoliv státnímu činiteli a&#160;zároveň dopisovatelům našich petrohradských deníků, ať to rozhlásí. Doufám, že nebude jediná, kterou ode mě převezmou. Předvídám, že každé ráno se kolem mě bude tísnit celá smečka novinářů, vyzbrojená redakčními pětadvacetníky, aby zachytila moje názory na včerejší telegrafické zprávy ze světa. Zkrátka a&#160;dobře, budoucnost se mi jeví v&#160;těch nejrůžovějších barvách.“ Horečka je to, horečka, šeptal jsem si v&#160;duchu.</p>
			<p class="MLP-text">„A&#160;co svoboda, kamaráde?“ zeptal jsem se nahlas, abych zjistil, co si o&#160;tom myslí. „Vždyť ty jsi teď takříkajíc v&#160;temnici, zatímco člověk by si měl vychutnávat svobodu.“</p>
			<p class="MLP-text">„Jsi hlupák,“ odpověděl. „Barbaři milují nezávislost a&#160;moudří lidé milují pořádek. Když není pořádek…“</p>
			<p class="MLP-text">„Co tě to proboha napadá, kamaráde…“</p>
			<p class="MLP-text">„Mlč a&#160;poslouchej!“ zavřískl dotčen, že mu skáču do řeči. „Nikdy jsem nebyl na takové duchovní úrovni jako teď. Ve svém těsném útočišti se bojím jen jednoho&#160;– literární kritiky tlustých časopisů a&#160;také pištění našich satirických deníků. Mám obavu, aby se mi lehkomyslní návštěvníci, hlupáci, závistivci a&#160;vůbec nihilisti nevysmáli. Ale učiním veškerá opatření. Netrpělivě čekám na zítřejší ohlasy obecenstva a&#160;hlavně na názor tisku. O&#160;tom mi hned zítra referuj.“</p>
			<p class="MLP-text">„Dobrá, zítra ti přinesu celou haldu novin.“</p>
			<p class="MLP-text">„Zítra ještě nemůžeme očekávat žádné ohlasy v&#160;tisku, oznámení se publikují až čtvrtý den. A&#160;od nynějška choď zadním vchodem ze dvora. Mám v&#160;úmyslu využívat tě jako svého tajemníka. Budeš mi číst noviny a&#160;časopisy a&#160;já ti budu diktovat svoje myšlenky a&#160;vydávat příkazy. Zejména nezapomínej na telegrafické zprávy. Ať tady mám denně všechny evropské novinky. A&#160;teď dost: zřejmě už jsi ospalý. Běž domů a&#160;neuvažuj o&#160;tom, co jsem říkal o&#160;kritice: nebojím se jí, sama je v&#160;kritickém stavu. Stačí, aby člověk byl moudrý a&#160;šlechetný, a&#160;určitě ho postaví na piedestal. Když ne Sokrates, tak tedy Diogenes, nebo oba dohromady, to je moje budoucí úloha pro lidstvo.“</p>
			<p class="MLP-text">Tak lehkomyslně a&#160;neodbytně (i&#160;když v&#160;horečce) se mi přítel snažil všechno vyklopit jako ty drbny, o&#160;kterých se říká, že nedovedou držet jazyk za zuby. Všechno, co mi sdělil o&#160;krokodýlovi, mi připadalo krajně podezřelé. Jak je možné, aby krokodýl byl úplně prázdný? Vsadím se, že zalhal, částečně z&#160;ješitnosti a&#160;částečně proto, aby mě ponížil. Pravda, je nemocný člověk a&#160;toho musíme respektovat, ale otevřeně přiznávám, že jsem ho nikdy nesnášel. Celý život, už od dětství, jsem se nemohl zbavit jeho nemilého poručníkování. Tisíckrát jsem se užuž chtěl na něj vykašlat, ale pokaždé mě to k&#160;němu znovu táhlo, jako bych pořád ještě doufal, že mu něco dokážu a&#160;za něco se mu pomstím. Tohle přátelství je prapodivná věc! Mohu s&#160;jistotou tvrdit, že z&#160;devětadevadesáti procent jsem se s&#160;ním přátelil ze vzteku. Ale tentokrát jsme se rozloučili srdečně.</p>
			<p class="MLP-text">„Váš pšítel být velmi chytrý člověk,“ prohodil polohlasně Němec, který po celou dobu horlivě poslouchal náš rozhovor a&#160;teď se mě chystal vyprovodit.</p>
			<p class="MLP-text">„<span class="MLP-znak-kurziva-11b">À&#160;propos</span>,“ řekl jsem, „abych nezapomněl: kolik byste si vzal za vašeho krokodýla, kdyby si ho někdo usmyslel koupit?“</p>
			<p class="MLP-text">Můj přítel to zaslechl a&#160;zvědavě čekal na odpověď. Bylo znát, že si nepřeje, aby si Němec řekl málo: alespoň tak nějak podivně hekl, když jsem se zeptal.</p>
			<p class="MLP-text">Zprvu o&#160;tom Němec nechtěl ani slyšet, dokonce se rozzlobil.</p>
			<p class="MLP-text">„Nikdo nesmět kupovat můj vlastní krokodýl!“ vykřikl zuřivě a&#160;zrudl jako krocan. „Já nechtít prodat krokodýl. Já milion tolar nebudu brát za krokodýl. Dneska jsem od publikum vybrat sto třicet tolar, a&#160;zítra deset tisíc tolar a&#160;pak každý den sto tisíc tolar. Nechci prodat.“</p>
			<p class="MLP-text">Můj přítel se dokonce spokojeně zachichotal.</p>
			<p class="MLP-text">Srdce se mi sevřelo, ale ovládl jsem se a&#160;chladnokrevně a&#160;uvážlivě&#160;– vždyť jsem plnil povinnost opravdového přítele&#160;– jsem naznačil bláznivému Němci, že jeho propočty nejsou správné; když denně vybere sto tisíc, během čtyř dnů se u&#160;něj vystřídá celý Petrohrad a&#160;pak už nebude mít od koho brát, dále že náš život i&#160;smrt je v&#160;rukou Nejvyššího a&#160;co když krokodýl třeba praskne, Ivan Matvejič onemocní a&#160;umře a&#160;tak podobně. Němec se zamyslel.</p>
			<p class="MLP-text">„Já mu kapky z&#160;lékárna dávat,“ prohlásil nakonec, „a váš pšítel ne umírat.“</p>
			<p class="MLP-text">„Kapky jsou kapky,“ namítl jsem, „ale vezměte v&#160;úvahu, že tenhle případ může vyvolat soudní proces. Manželka Ivana Matvejiče si může vyžádat svého zákonitého muže. Vy se hodláte obohatit, ale hodláte taky platit alespoň nějakou penzi jeho ženě?“</p>
			<p class="MLP-text">„Ne, nehodlat!“ odpověděl rozhodně a&#160;přísně Němec.</p>
			<p class="MLP-text">„Ne, nehodlat!“ přizvukovala dokonce zlostně Mutter.</p>
			<p class="MLP-text">„No a&#160;nebylo by pro vás lepší, kdybyste teď přijal nějaký solidní, i&#160;když přiměřený obnos, než abyste se odevzdal do rukou neznámé budoucnosti? Považuju za svou povinnost dodat, že se vás ptám pouze z&#160;čisté zvědavosti.“</p>
			<p class="MLP-text">Němec vybídl svou Mutter a&#160;oba se uchýlili na poradu do vzdáleného kouta, kde stála vitrína s&#160;tou největší a&#160;nejohyzdnější opicí z&#160;celé kolekce.</p>
			<p class="MLP-text">„Jen počkej, však uvidíš,“ upozorňoval mě přítel.</p>
			<p class="MLP-text">Co mě se týče, v&#160;tu chvíli jsem hořel touhou za prvé spráskat Němce tak, aby si to dlouho pamatoval, za druhé ještě víc spráskat Mutter a&#160;za třetí&#160;– nejvíc ze všech, až do krve spráskat Ivana Matvejiče za jeho bezmeznou ješitnost. Ale to všechno ještě nic neznamenalo v&#160;porovnání s&#160;odpovědí chamtivého Němce.</p>
			<p class="MLP-text">Po poradě se svou Mutter žádal za svého krokodýla padesát tisíc rublů v&#160;bankovkách spojených s&#160;výherní loterií, dále kamenný dům v&#160;Gorochové s&#160;vlastní lékárnou a&#160;k&#160;tomu hodnost ruského plukovníka.</p>
			<p class="MLP-text">„Vidíš,“ zvolal vítězoslavně přítel, „já ti to říkal! Až na to šílené přání být povýšen na plukovníka je naprosto v&#160;právu, protože plně chápe nynější hodnotu předváděné obludy. Ekonomický princip především!“</p>
			<p class="MLP-text">„Co vás napadá,“ rozkřikl jsem se na Němce, „za co byste měl získat hodnost plukovníka? Jaký hrdinský čin jste vykonal, jakou službu vlasti, jakou válečnou slávu jste dobyl? Nejste tak trochu šílenec?“</p>
			<p class="MLP-text">„Šílenec, říkat?“ zařval uražený Němec, „ne, já velmi chytrý být a&#160;vy velmi hloupý! Já zasloužit plukovník, protože já předvádět krokodýl a&#160;v&#160;něm živý Hofrat sedět, ale Rus neumět předvádět krokodýl! Já velice chytrý být a&#160;moc chtít být plukovník!“</p>
			<p class="MLP-text">„Tak tedy sbohem, příteli!“ zavolal jsem na Ivana Matvejiče a&#160;skoro poklusem jsem vyběhl z&#160;krokodýlárny. Celý jsem se třásl zlostí a&#160;cítil jsem, že ještě okamžik a&#160;nemohl bych za sebe ručit: nereálné naděje těch dvou tupců byly nesnesitelné. Osvěžil mě chladný vzduch a&#160;poněkud zmírnil moje rozhořčení. Nakonec jsem si energicky skoro patnáctkrát odplivl, vzal jsem si drožku, dojel domů, svlékl jsem se a&#160;sklesl na postel. Nejmrzutější na tom bylo, že se mám stát jeho tajemníkem. Teď abych tam večer co večer umíral nudou a&#160;plnil povinnosti věrného přítele… Byl bych si s&#160;chutí za to pořádně nařezal a&#160;opravdu, když jsem sfoukl svíčku a&#160;vlezl pod pokrývku, několikrát jsem se bouchl pěstí do hlavy i&#160;do jiných částí těla. Trochu se mi ulevilo a&#160;konečně jsem dost tvrdě usnul; byl jsem hrozně unavený. Celou noc se mi zdálo jen o&#160;opicích, ale k&#160;ránu se mi ve snu zjevila Jelena Ivanovna…</p>
		</div>
</body>
</html>