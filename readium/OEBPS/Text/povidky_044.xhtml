<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>povidky-32</title>
		<link href="../Styles/povidky_idstyles.css" rel="stylesheet" type="text/css"/>
	</head>
	<body id="povidky" xml:lang="cs-CZ" xmlns:xml="http://www.w3.org/XML/1998/namespace">
<div><p id="toc_marker-12" class="MLP-uroven1-cast para-style-override-1"><span class="char-style-override-4"></span></p>
			<p class="MLP-text-bez1radku para-style-override-4">Jsem romanopisec a&nbsp;napsal jsem, jak se zdá, vlastnoručně jeden „příběh“. Proč říkám „jak se zdá“&nbsp;– vždyť vím, že jsem ho napsal, ale stále mám pocit, že se kdesi kdysi skutečně stal, a&nbsp;právě v&nbsp;předvečer Vánoc v&nbsp;jakémsi obrovském městě a&nbsp;za krutého mrazu.</p>
			<p class="MLP-text">Zdá se mi, že v&nbsp;jednom sklepě spal malý, asi šestiletý chlapec&nbsp;– a&nbsp;možná že mu ještě nebylo ani šest let. Ten se ráno probudil ve vlhkém studeném sklepě. Měl na sobě jakýsi vetchý župánek a&nbsp;celý se třásl. Jeho dech se měnil v&nbsp;bílou páru a&nbsp;chlapec seděl v&nbsp;koutě na truhle, z&nbsp;nudy vypouštěl z&nbsp;pusy bílou páru a&nbsp;tím se bavil. Jenomže měl hrozný hlad. Od rána několikrát zamířil ke kavalci, kde na podložce tenké jako palačinka a&nbsp;na jakémsi ranci podloženém pod hlavou spala jeho nemocná matka. Jak se tady ocitla? Nejspíš přijela se svým chlapcem z&nbsp;cizího města a&nbsp;náhle se rozstonala. Majitelku zdejších sklepních koutů sebrala už před dvěma dny policie, nájemníci se rozutekli, byl svátek a&nbsp;zbylý povaleč už celých čtyřiadvacet hodin tady ležel zpitý do němoty, aniž se dočkal svátku. V&nbsp;jiném koutě místnosti sténala revmatickými bolestmi sužovaná osmdesátiletá stařenka, která kdysi kdesi sloužila jako chůva a&nbsp;teď osaměle umírala, vzdychala, prskala a&nbsp;vrčela na chlapce, takže ten už se bál přiblížit k&nbsp;jejímu koutu. Něco k&nbsp;pití sehnal někde v&nbsp;síni, ale nikde nenašel jedinou kůrku a&nbsp;už podesáté se pokoušel vzbudit matku. Ve tmě mu bylo úzko: už dávno se zešeřilo a&nbsp;světla se nerozsvěcovala. Ohmatal matčin obličej a&nbsp;podivil se, že se nemocná nehýbe a&nbsp;je studená jako led. Je tady velká zima, pomyslel si, chvilku postál u&nbsp;matky, ruku položenou na jejím rameni, pak si dýchl na svoje prstíky, aby je zahřál, a&nbsp;nakonec nahmátl na kavalci svou čepici a&nbsp;po špičkách, po paměti vyšel ze sklepa. Byl by odešel už dřív, ale bál se velkého psa, který nahoře na schodech celý den vyl u&nbsp;sousedových dveří. Jenomže pes už tu nebyl, a&nbsp;tak chlapec vyšel na ulici.</p>
			<p class="MLP-text">Panebože, takové město! Nikdy podobné neviděl. Tam, odkud přijel, panovala celou noc černočerná tma a&nbsp;celou ulici osvětlovala jediná svítilna. Nízké dřevěné domky se zabouchnutými okenicemi… Sotva se smrklo, venku nebylo živáčka, všichni se zavírali v&nbsp;domcích a&nbsp;jenom celé houfy, stovky, snad tisíce psů vyly a&nbsp;štěkaly celou noc. Zato tam bylo teplo a&nbsp;něco k&nbsp;jídlu. „Panebože, já bych jedl,“ povzdychl si. A&nbsp;jaký je tu rachot a&nbsp;klapot, jaké světlo a&nbsp;lidé, koně, kočáry, ale ten mráz! Mrazivá pára se valí z&nbsp;uštvaných koní, z&nbsp;jejich žhavě dýšících tlam, v&nbsp;kyprém sněhu zvoní o&nbsp;kamení podkovy a&nbsp;všichni lidé se strkají. Božínku, já mám strašný hlad, aspoň kousíček chleba kdyby byl, a&nbsp;prsty zebou… Kolem přešel strážce pořádku a&nbsp;odvrátil se, aby si nemusel chlapce všimnout.</p>
			<p class="MLP-text">Hleďme, znovu ulice&nbsp;– a&nbsp;jaká široká! Tady mě nejspíš umačkají, všichni tu křičí, běží a&nbsp;jedou, a&nbsp;toho světla! A&nbsp;co je tohle? Uf, za velkým oknem je pokoj a&nbsp;uprostřed stojí velký strom se spoustou svíček a&nbsp;sahá až ke stropu, to je vánoční strom, a&nbsp;kolik je na něm zlatých papírků a&nbsp;jablek! Kolem leží panenky a&nbsp;dřevění koníci a&nbsp;po pokoji běhají děti, vyšňořené, čisťounké, smějí se, hrají si, jedí a&nbsp;pijí. Tamhleta holčička se pustila s&nbsp;nějakým chlapcem do tance, ta je ale hezká! A&nbsp;hraje tam hudba, skrz sklo je slyšet. Náš chlapec se dívá, žasne, dokonce se směje, a&nbsp;přitom ho zebou ruce i&nbsp;nohy, prsty na rukách zčervenaly, zdřevěněly, a&nbsp;když jimi pohne, bolí to. Při vzpomínce na ztuhlé prsty se rozpláče a&nbsp;běží dál. Zase vidí za sklem jakýsi pokoj se stromky, ale na stolech jsou mísy různých koláčů, mandlových, červených, žlutých, a&nbsp;u&nbsp;stolů sedí čtyři bohaté paní a&nbsp;každému příchozímu nabízejí koláče. Dveře se netrhnou, dovnitř vchází mnoho pánů. Chlapec se přikradl ke dveřím, otevřel je a&nbsp;vklouzl dovnitř. Všichni na něho začali křičet a&nbsp;mávat. Jedna paní k&nbsp;němu přistoupila, vtiskla mu do ruky kopejku a&nbsp;sama mu otevřela dveře na ulici. Leknutím mu kopejka vyklouzla z&nbsp;ruky a&nbsp;zazvonila o&nbsp;schůdky&nbsp;– ve ztuhlých prstech ji neudržel. Rychle vyběhl ven a&nbsp;nevěděl, kam se vrtnout. Bylo mu zase do pláče, ale bál se, a&nbsp;tak běžel a&nbsp;běžel a&nbsp;dýchal si na prsty. Zesmutněl, najednou mu bylo úzko a&nbsp;cítil se ztracený. Najednou&nbsp;– panebože! Co je zas tohle? Shluk lidí a&nbsp;všichni se dívají… Za oknem sedí tři maličké panenky, oblečené v&nbsp;červených a&nbsp;zelených šatičkách&nbsp;– jako živé! Vedle nich nějaký stařeček jakoby hrál na velké housle, dva další mu stojí po boku, hrají na malé housličky a&nbsp;kývají hlavou do taktu, jeden na druhého hledí a&nbsp;pohybují rty&nbsp;– mluví, ano, mluví, ale přes sklo je není slyšet. Chlapec si zprvu myslel, že jsou živí, ale pak se dovtípil, že to jsou loutky. Nikdy podobné loutky neviděl a&nbsp;netušil, že existují. Měl pláč na krajíčku, ale loutky byly tuze legrační. Vtom ucítil, že ho kdosi zezadu popadl za šos&nbsp;– vedle něho stál velký zlý kluk a&nbsp;z&nbsp;ničeho nic ho praštil do hlavy, strhl mu čepici a&nbsp;nastavil mu nohu. Chlapec upadl a&nbsp;lidé kolem vykřikli. Když se vzpamatoval, vyskočil a&nbsp;upaloval, co mu nohy stačily. Namátkou vběhl do jakéhosi průjezdu, na cizí dvůr a&nbsp;schoval se za hromadu dříví: Tady mě nenajdou, je tu tma, pomyslel si.</p>
			<p class="MLP-text">Dřepl si a&nbsp;schoulil se, ale strachem nemohl popadnout dech. Náhle zcela nečekaně mu bylo příjemně, ruce i&nbsp;nohy přestaly bolet a&nbsp;ucítil teplo, takové, jako by ležel na peci. Vtom sebou škubl: ach ano, vždyť skoro usnul! Bylo by pěkné tady usnout. Chvilku tu posedím a&nbsp;pak se znovu půjdu podívat na panenky, umínil si a&nbsp;při té vzpomínce se usmál&nbsp;– byly jako živé! Znenadání nad sebou zaslechl zpěv&nbsp;– to jeho maminka zpívala jakousi písničku. „Maminko, já spím, tady se mi krásně spí!“</p>
			<p class="MLP-text">„Pojďme ke mně ke stromečku,“ zašeptal nad ním náhle jakýsi tichý hlas. Chlapce napadlo, že to je hlas jeho matky, ale ne, nebyla to ona: neviděl, kdo ho zve, ale cítil, jak se nad ním kdosi ve tmě sklonil a&nbsp;vzal ho do náručí. Chlapec k&nbsp;němu vztáhl ruku a…&nbsp;najednou… ach, těch světel! A&nbsp;ten strom! To není jedlička, takové stromy nikdy neviděl. Kde to je? Všecko se blyští, září a&nbsp;kolem jsou samé panenky&nbsp;– ba ne, to jsou chlapci a&nbsp;holčičky, jenomže zářiví, krouží kolem, lítají, líbají ho, berou ho do náručí a&nbsp;nesou s&nbsp;sebou a&nbsp;on letí a&nbsp;vidí, jak se na něho dívá maminka a&nbsp;radostně se usmívá.</p>
			<p class="MLP-text">„Maminko, maminko! Ach, tady je tak krásně!“ volá na ni chlapec a&nbsp;zase se líbá s&nbsp;dětmi a&nbsp;chtěl by jim co nejrychleji vyprávět o&nbsp;panenkách za sklem.</p>
			<p class="MLP-text">„Kdo jste, chlapci? Kdo jste, holčičky?“ vyptává se, směje se a&nbsp;ví, že je má rád.</p>
			<p class="MLP-text">„To je Kristův vánoční strom,“ odpovídají. „Kristus pokaždé ve sváteční den strojí strom pro malé děti, které nemají vlastní stromek.“ A&nbsp;dozvídá se, že všichni ti chlapci a&nbsp;děvčátka bývali také děti jako on, ale že zmrzli ve svých košících, v&nbsp;kterých je rodiče podstrčili na schodiště ke dveřím petrohradských úředníků, jiní se zadusili u&nbsp;čuchonských chův, ve vychovatelně, kam byli dáni na opatrování a&nbsp;stravu, třetí zemřeli u&nbsp;vyschlého prsu svých matek (v&nbsp;době samarského hladu), další se udusili ve vagonech třetí třídy zápachem, a&nbsp;teď jsou z&nbsp;nich andělé u&nbsp;Krista Pána a&nbsp;on je mezi nimi, vztahuje k&nbsp;nim ruce a&nbsp;žehná jim i&nbsp;jejich hříšným matkám… A&nbsp;matky stojí tady stranou a&nbsp;pláčou; každá poznává svého chlapečka nebo holčičku a&nbsp;ti k&nbsp;nim přilétají a&nbsp;prosí je, aby neplakaly, vždyť je jim tady tak dobře…</p>
			<p class="MLP-text">Ráno našli domovníci za hromadou dříví maličké tělo zmrzlého chlapce, který sem zaběhl, a&nbsp;našli i&nbsp;jeho matku. Ta zemřela ještě dřív a&nbsp;oba se setkali u&nbsp;Pánaboha v&nbsp;nebi.</p>
			<p class="MLP-text para-style-override-1">Proč jsem napsal ten příběh, nevhodný pro rozumný deník, a&nbsp;navíc deník spisovatele? A&nbsp;přitom jsem sliboval především takové příběhy, které se opravdu udály! Jde o&nbsp;to, že jsem cítil, že tohle všecko se mohlo doopravdy stát&nbsp;– a&nbsp;vidím to před sebou&nbsp;– totiž to, co se odehrálo ve sklepě, za hromadou dříví i&nbsp;u&nbsp;Kristova vánočního stromu&nbsp;– jenom nevím, jak vám mám říci, zda se to mohlo stát, nebo ne? Ale proto jsem spisovatel, abych si vymýšlel.<span></span></p>
		</div>
</body>
</html>