<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>povidky-21</title>
		<link href="../Styles/povidky_idstyles.css" rel="stylesheet" type="text/css"/>
	</head>
	<body id="povidky" xml:lang="cs-CZ">
		<div>
			<p id="toc_marker-9-4" class="MLP-uroven2-kapitola">4<br/><a id="x.8385"></a>(<a id="x.8388"></a>Ivan Petrovič Petru Ivanyči)</p>
			<p class="MLP-text-bez1radku">Velevážený pane, Petře Ivanyči!</p>
			<p class="MLP-text-bez1radku">Píšu Vám u&#160;Vás, ve Vaší pracovně, u&#160;Vašeho sekretáře. Než jsem začal psát, čekal jsem na Vás déle než dvě a&#160;půl hodiny. Dovolte mi, abych Vám přímo vyjádřil svůj upřímný názor o&#160;celé té nepříjemné záležitosti. Z&#160;Vašeho posledního dopisu jsem usoudil, že na Vás čekají u&#160;Slavjanovových a&#160;že mě tam zvete. Přijedu tam, sedím u&#160;nich pět hodin a&#160;Vy nikde. Myslíte si, že jsem snad lidem pro blázny? Dovolte, vážený… Přijedu k&#160;Vám ráno a&#160;doufám, že Vás zastanu doma – neopičím se po jistých lidech, kteří klamou a&#160;hledají někoho bůhvíkde, místo aby ho zastali doma v&#160;řádně určeném čase. Jenže doma po Vás nebylo ani památky. Nevím, co mi brání říci Vám celou nepříjemnou pravdu. Povím jen, že pokud jde o&#160;naše dohodnuté podmínky, zdá se, že se vykrucujete. Teprve teď, když jsem všecko uvážil, musím přiznat, že se opravdu divím té Vaší chytristice. Dnes je mi jasné, že svůj nepřátelský úmysl jste v&#160;sobě živil už dávno. Mou domněnku potvrzuje, že jste se už minulý týden téměř nedovoleným způsobem zmocnil svého dopisu, adresovaného mně, kde jste vyložil, třebaže dosti nejasně a&#160;nesouvisle, naši dohodu týkající se Vám známé okolnosti. Bojíte se důkazů, ničíte je a&#160;děláte ze mě hlupáka. Jenomže já ze sebe hlupáka dělat nenechám, nikdo mě dodneška za hlupáka nepovažoval, a&#160;pokud jde o&#160;zmíněnou okolnost, všichni se ke mně chovali vstřícně. Teď jste mi otevřel oči. Chcete mě poplést, mlžíte, pokud jde o&#160;Jevgenije Nikolajeviče, a&#160;když hledám možnost, abychom se sešli, všechno si vysvětlili a&#160;mám v&#160;ruce Váš nerozluštěný dopis ze sedmého tohoto měsíce, navrhujete mi schůzky, které se neuskuteční, a&#160;schováváte se. Myslíte si, vážený pane, že nejsem schopen tohle všechno posoudit? Slibujete mi odměnu za Vám dobře známé služby stran doporučení některých lidí, a&#160;zatím, neznámo jak, vše zařizujete tak, že si ode mě berete peníze bez jakéhokoliv potvrzení, a&#160;dokonce značné sumy – ano, to se například stalo ne tak dávno, minulý týden. Teď, když jste si vzal peníze, se schováváte a&#160;navíc odmítáte mou službu, týkající se Jevgenije Nikolajeviče. Možná spoléháte, že brzy odjedu do Simbirsku, a&#160;domníváte se, že spolu nezúčtujeme. Slavnostně Vám oznamuji a&#160;dávám Vám čestné slovo, že když na to přijde, úmyslně zůstanu ještě celé dva měsíce v&#160;Petrohradě, abych dosáhl svého cíle, a&#160;určitě Vás vyhledám. Občas my, našinci, dovedeme dělat naschvály. Nakonec Vám oznamuji, že jestliže mi dnes uspokojivě všechno nevysvětlíte nejprve písemně a&#160;pak i&#160;ústně, mezi čtyřma očima, a&#160;nevyložíte ve svém dopise znovu všechny hlavní podmínky, které jsme si stanovili, a&#160;konečně mi nesdělíte svoje názory týkající se Jevgenije Nikolajeviče, budu nucen uchýlit se k&#160;prostředkům pro Vás krajně nepříznivým a&#160;dokonce i&#160;mně samotnému odporným.</p>
			<p class="MLP-text">Dovoluji si zůstat atd.</p>
		</div>
</body>
</html>