<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>povidky-15</title>
		<link href="../Styles/povidky_idstyles.css" rel="stylesheet" type="text/css"/>
	</head>
	<body id="povidky" xml:lang="cs-CZ" xmlns:xml="http://www.w3.org/XML/1998/namespace">
<div><p id="toc_marker-7" class="MLP-uroven1-cast para-style-override-1"><span class="char-style-override-4"></span></p>
			<p class="MLP-text-bez1radku para-style-override-4">Semjon Ivanovič Probaštin, starší slušný člověk, abstinent, bydlel v&nbsp;nejtmavším a&nbsp;nejskromnějším koutku v&nbsp;bytě Ustiňji Fjodorovny. Protože při své nízké hodnosti dostával plat odpovídající jeho služebním schopnostem, bytná od něho nemohla žádat víc než pět rublů nájemného měsíčně. Proslýchalo se, že ji k&nbsp;tomu vedl jistý záměr, ale ať už to bylo jakkoliv, pan Probaštin se jako na zlost všem svým pomlouvačům dokonce stal jejím oblíbencem, ovšem rozumí se v&nbsp;naprosto ušlechtilém a&nbsp;počestném smyslu. Je zapotřebí podotknout, že Ustiňja Fjodorovna, zcela úctyhodná žena kyprých tvarů, která měla zvláštní slabost pro vydatnou stravu a&nbsp;kávu a&nbsp;jen stěží zdolávala půsty, si držela pár podnájemníků, kteří platili až dvakrát tolik než pan Probaštin, ale otvírali si všichni do jednoho hubu, a&nbsp;tihle „zlí posměváčci“ se vysmívali jejímu ženskému osudu i&nbsp;sirotčí bezbrannosti, čímž u&nbsp;ní hodně ztráceli, a&nbsp;kdyby neplatili tolik peněz za svá místa, nejenže by je nevzala do podnájmu, ale vůbec by je ve svém bytě netrpěla. Semjon Ivanovič se stal jejím oblíbencem od té doby, co odvezli na Volkovský hřbitov jistého penzistu, vyhozeného ze služby, holdujícího tvrdému alkoholu. Dotyčný, holdující tvrdému alkoholu a&nbsp;vyhozený ze služby, měl sice vyražené oko&nbsp;– podle svých slov utrpěl újmu za statečnost&nbsp;– a&nbsp;byl jednonohý&nbsp;– údajně přišel o&nbsp;nohu rovněž ze statečnosti, nicméně dovedl získat a&nbsp;užívat náklonnosti, jíž byla Ustiňja Fjodorovna schopna, a&nbsp;pravděpodobně by ještě dlouho žil jako její nejvěrnější přisluhovač a&nbsp;příživník, kdyby se nakonec neupil tím nejhorším, nejžalostnějším způsobem. To všecko se stalo Na Pískách, kde Ustiňja Fjodorovna měla pouhé tři podnájemníky. Po přestěhování do nového bytu, kde si zřídila větší podnik a&nbsp;přijala asi deset nových podnájemníků, ze starých zůstal všehovšudy jen pan Probaštin.</p>
			<p class="MLP-text">Ať už měl pan Probaštin své chyby, nebo to zavinili jeho stejně nedokonalí spolubydlící, jisté ale bylo, že se od počátku na obou stranách události vyvíjely tak nějak nepříznivě. Poznamenejme, že noví podnájemníci, všichni do jednoho, žili svorně jako rodní bratři: někteří z&nbsp;nich společně sloužili a&nbsp;všichni postupně vždy prvního dne v&nbsp;měsíci si navzájem prohrávali svoje služné v&nbsp;oku, preferansu nebo v&nbsp;biliáru. Ve chvílích oddechu dovedli, jak říkali, vychutnat kypící okamžiky života a&nbsp;někdy rádi diskutovali o&nbsp;vznešených tématech, a&nbsp;třebaže se v&nbsp;tomto případě zřídkakdy vyhnuli sporům, vzhledem k&nbsp;tomu, že celá tahle společnost vymýtila ze svého středu veškeré předsudky, všeobecná shoda se v&nbsp;podobných případech ani trochu nenarušila. Z&nbsp;podnájemníků obzvlášť vynikali: Mark Ivanovič, inteligentní a&nbsp;vzdělaný, dále podnájemník Oplivaňjev a&nbsp;podnájemník Prepolovenko, rovněž skromný a&nbsp;slušný člověk; další, Zinovij Prokofjevič, který usiloval proniknout do lepší společnosti, a&nbsp;konečně písař Okeanov, jenž svého času div neodebral palmu vítězství a&nbsp;obliby Semjonu Ivanoviči, pak další písař Sudbin, Kantarjov, který pocházel z&nbsp;nižších kruhů, a&nbsp;našli se i&nbsp;další. Žádný z&nbsp;nich se ale s&nbsp;panem Probaštinem nepřátelil. Nikdo z&nbsp;nich mu sice nepřál nic zlého tím spíš, že hned zpočátku museli uznat, že podle slov Marka Ivanoviče je Probaštin slušný, tichý, hodný člověk, i&nbsp;když samotář, není žádný lichotník a&nbsp;samosebou má svoje chyby, ale jestli někdy něčím trpí, pak jedině nedostatkem představivosti. Ba co víc: jako člověk bez fantazie nemohl například nikoho příjemně překvapit ani svou postavou, ani chováním, a&nbsp;získat tak pro sebe zvláštní výhody (to si brali na mušku posměváčci), ale i&nbsp;ta figura mu prošla. Mark Ivanovič, inteligentní člověk, ho vzal formálně v&nbsp;ochranu a&nbsp;prohlásil zdařile a&nbsp;květnatě, že Probaštin je solidní starší člověk a&nbsp;období elegií už má dávno za sebou. Takže jestliže Semjon Ivanovič neuměl vycházet s&nbsp;lidmi, pak jedině proto, že si to sám zavinil.</p>
			<p class="MLP-text">Nejdřív ze všeho si všichni nesporně povšimli jeho skrblictví a&nbsp;lakoty. To ihned zpozorovali a&nbsp;vzali na vědomí – Semjon Ivanovič totiž nikomu ani za nic nedokázal půjčit svou čajovou konvici, třeba jen na chvíli, a&nbsp;to od něho nebylo pěkné tím spíš, že sám skoro čaj nepil, ale v&nbsp;případě potřeby pil dosti chutný odvar z&nbsp;polního kvítí a&nbsp;některých léčivých bylin, který měl vždycky v&nbsp;zásobě. Kromě toho se nestravoval jako všichni ostatní podnájemníci. Například si nikdy nedopřál celý oběd, jaký svým podnájemníkům denně nabízela Ustiňja Fjodorovna. Oběd stál půl rublu, ale pan Probaštin platil pouze pětadvacet měděných kopejek a&nbsp;nikdy nešel výš&nbsp;– brával si buďto porci zelňačky s&nbsp;pirohem, nebo hovězí pečeni, a&nbsp;nejčastěji nejedl ani polévku, ani pečeni, ale namísto hlavního chodu spořádal chleba s&nbsp;cibulí, tvarohem, nakládanou okurkou nebo jinými přílohami, což bylo nesrovnatelně levnější, a&nbsp;teprve když už to bylo k&nbsp;nevydržení, snědl polovinu oběda…</p>
			<p class="MLP-text">Na tomto místě životopisec přiznává, že by se ani za nic neodvážil mluvit o&nbsp;tak bezvýznamných, nelichotivých a&nbsp;dokonce choulostivých, ba co víc, pro milovníka krásného slohu urážlivých podrobnostech, kdyby se v&nbsp;nich neskrývala jistá zvláštnost, hlavní povahový rys hrdiny této novely. Pan Probaštin totiž zdaleka nebyl tak chudý, jak občas tvrdil, aby si nemohl dopřát dokonce ani vydatnou, pravidelnou stravu, ale počínal si zcela opačně a&nbsp;nedbal ostudy ani lidských řečí, jen aby ukojil své podivné vrtochy, lakotu a&nbsp;přílišnou opatrnost, což ostatně vyjde najevo později. Vystříháme se toho, abychom čtenáře nudili výčtem všech vrtochů Semjona Ivanoviče, a&nbsp;tudíž kupříkladu vynecháme zajímavý a&nbsp;pro čtenáře nesmírně komický popis všech jeho oděvů, a&nbsp;nebýt svědectví bytné, stěží bychom připomněli, že se dotyčný skoro po celý život neodhodlal k&nbsp;tomu, aby si dal vyprat prádlo, a&nbsp;když už se odhodlal, stávalo se to tak zřídkakdy, že v&nbsp;mezidobích se mohlo nadobro zapomenout na to, že nějaké prádlo nosí. Podle výpovědi jeho bytné jí Semjon Ivanovič, drahoušek, dej mu pánbůh věčnou slávu, celých dvacet let znečišťoval byt a&nbsp;nestyděl se po celou dobu svého pozemského žití se neustále a&nbsp;zatvrzele vyhýbat ponožkám, kapesníkům a&nbsp;jiným podobným předmětům; dokonce sama Ustiňja Fjodorovna přes vetché zástěny na vlastní oči viděla, že ten zlatý hoch někdy neměl čím zakrýt svoje bílé tílko. Podobné řeči se šířily až po Probaštinově smrti. Ale za svého života (a v&nbsp;tom byl jeden z&nbsp;hlavních bodů sváru) ani za živého boha nesnesl, navzdory nejlepším vztahům s&nbsp;ostatními podnájemníky, aby kdokoliv bez dovolení strkal svůj všetečný nos do jeho koutku, třebaže přes vetchou zástěnu. Byl nemluva a&nbsp;samotář a&nbsp;nepotrpěl si na prázdné tlachání. Neměl rád radily, ani snaživce nešetřil a&nbsp;obvykle hned na místě zahrnul posměváčka nebo snaživého radila výčitkou, zahanbil ho, a&nbsp;tím to skončilo. „Ty seš špicl a&nbsp;ne rádce, tak je to, chlapče: raději si zameť před vlastním prahem a&nbsp;starej se o&nbsp;svoje!“ Byl to prostý člověk a&nbsp;všem bez výjimky tykal. Také nesnášel, kdykoliv někdo, znalý jeho zvyků, začal dotírat a&nbsp;vyptávat se, co má ve svém dřevěném kufru… Schovával ten kufr pod postelí a&nbsp;střežil ho jako oko v&nbsp;hlavě, a&nbsp;ačkoliv všichni věděli, že kromě starých hadrů, dvou nebo tří párů rozbitých holínek a&nbsp;vůbec všelijakých náhodně získaných krámů a&nbsp;harampádí v&nbsp;něm nic nebylo, pan Probaštin si tenhle movitý majetek vysoko cenil a&nbsp;dokonce se jednou dal slyšet, že je nespokojen se svým starým, ale pevným zámkem a&nbsp;rozvažuje, že si pořídí nový, zvláštní, německé výroby, s&nbsp;různými vymyšlenostmi a&nbsp;tajným pérem. Když jednou Zinovij Prokofjevič z&nbsp;mladické nerozvážnosti vyslovil neslušnou, drzou myšlenku, že Semjon Ivanovič zřejmě tajnůstkaří a&nbsp;odkládá si do kufru svoje úspory, aby je zanechal potomkům, všichni, kdo se k&nbsp;tomu nachomýtli, zrovna zkoprněli z&nbsp;neobvyklých následků výpadu Zinovije Prokofjeviče. Nejdřív pan Probaštin na takovou přímou, drzou myšlenku dokonce ani hned nedokázal najít odpověď. Dlouho ze sebe sypal nesmyslná slova, až konečně přítomní pochopili, že vytýká Zinoviji Prokofjeviči jeho pradávné ojedinělé skrblictví a&nbsp;předpovídá, že Zinovij Prokofjevič nikdy nepronikne do lepší společnosti a&nbsp;krejčí, kterému dluží za oblek, ho zmlátí za to, že je mu tak dlouho dlužen, a&nbsp;„ty, zelenáči, bys chtěl k&nbsp;husarským kadetům, ale to ti nevyjde, udělají na tebe dlouhý nos, a&nbsp;když se o&nbsp;tobě nahoře všecko dozvědí, pošlou tě k&nbsp;písařům a&nbsp;budeš dělat škrabáka, tak je to, abys věděl, zelenáči jeden!“. Poté se pan Probaštin uklidnil, asi pět hodin ležel v&nbsp;posteli, ale pak se k&nbsp;všeobecnému obrovskému údivu vzchopil a&nbsp;zprvu sám pro sebe, později znovu chrlil výčitky a&nbsp;nadávky adresované přímo Zinoviji Prokofjeviči. Jenomže tím to neskončilo: k&nbsp;večeru, když se Mark Ivanovič a&nbsp;podnájemník Prepolovenko chystali pít čaj a&nbsp;přizvali písaře Okeanova, Semjon Ivanovič vylezl z&nbsp;postele, schválně si k&nbsp;nim přisedl, dal jim svůj dvacetník nebo pětadvacetník a&nbsp;pod záminkou, že dostal chuť na čaj, obšírně vykládal a&nbsp;vysvětloval, že chudý člověk je prostě nuzák a&nbsp;nic víc a&nbsp;že nemá z&nbsp;čeho ušetřit. Přitom se dokonce mezi řečí přiznal, že on, chudý člověk, si před třemi dny chtěl od toho drzouna vypůjčit rubl, ale teď to neudělá, aby se ten zelenáč nechlubil; on, chudý člověk, nevystačí s&nbsp;platem ani na živobytí, ale přesto on, chudý člověk, jak ho tady vidíte, posílá každý měsíc své švagrové do Tveru pět rublů, a&nbsp;kdyby jí je neposílal, švagrová by umřela, a&nbsp;kdyby ta příživnice švagrová umřela, už dávno by si pořídil nový oblek… Mluvil o&nbsp;chudém člověku, o&nbsp;rublech a&nbsp;švagrové tak dlouze a&nbsp;obšírně, a&nbsp;pro větší důraz a&nbsp;dojem u&nbsp;posluchačů to všecko opakoval, až se nakonec zapletl a&nbsp;odmlčel se. Teprve za tři dny, kdy už nikoho nenapadlo ho dráždit a&nbsp;všichni na něho zapomněli, dodal na závěr cosi, jako že jestli se Zinovij Prokofjevič dá k&nbsp;husarům, useknou tomu drzounovi ve válce nohu a&nbsp;namísto toho mu dají dřevěnou a&nbsp;pak Zinovij Prokofjevič přijde a&nbsp;řekne: „Dej mi kus chleba, dobrý člověče!“ Ale on, Semjon Ivanovič, mu nic nedá, ani se na toho drzouna nepodívá a&nbsp;řekne, ať táhne.</p>
			<p class="MLP-text">To všechno se všem pochopitelně zdálo náramně zajímavé a&nbsp;současně ohromně zábavné. Bez dlouhého rozmýšlení se všichni podnájemníci spojili k&nbsp;dalšímu výzkumu a&nbsp;z&nbsp;pouhé zvědavosti se rozhodli hromadně a&nbsp;s&nbsp;definitivní platností na pana Probaština zaútočit. A&nbsp;protože se Semjon Ivanovič v&nbsp;poslední době, totiž od té chvíle, kdy začal žít ve společnosti ostatních podnájemníků, rovněž hrozně rád po všem pídil, vyptával se a&nbsp;vyzvídal&nbsp;– pravděpodobně jednal z&nbsp;jakýchsi vlastních skrytých pohnutek&nbsp;– ke srážce obou nepřátelských táborů docházelo bez veškerých příprav a&nbsp;pečlivého úsilí, jakoby náhodně a&nbsp;samovolně. Pro začátek měl Semjon Ivanovič vždycky v&nbsp;zásobě svůj zvláštní, mimochodem důmyslný manévr, částečně už čtenáři známý: obvykle vstal z&nbsp;postele v&nbsp;době, kdy se schylovalo k&nbsp;pití čaje, a&nbsp;sotva uviděl, že se ostatní shlukli k&nbsp;přípravě příslušného nápoje, přistoupil k&nbsp;nim jako skromný, rozumný a&nbsp;laskavý člověk, odevzdal jim svůj zákonitý dvacetník a&nbsp;oznámil, že se chce zúčastnit. Mládež si vyměňovala spiklenecké pohledy, ochotná zaútočit, a&nbsp;pak zapředla zcela zdvořilý, věcný rozhovor. Poté někdo z&nbsp;přítomných přitvrdil a&nbsp;jakoby nic vyprávěl o&nbsp;různých novinkách, nejčastěji smyšlených a&nbsp;nepravděpodobných. Kupříkladu že někdo údajně ten den zaslechl, jak Jeho Excelence řekla Děmidu Vasiljeviči, že podle jejího názoru se ženatí úředníci zdají solidnější než svobodní a&nbsp;povýšit je prý se jeví příhodnější, protože jsou mírnější a&nbsp;v&nbsp;manželství získávají mnohem víc schopností, a&nbsp;tudíž on sám, vypravěč, aby snadněji vynikl a&nbsp;získal povýšení, usiluje o&nbsp;co nejrychlejší sňatek s&nbsp;jakousi Fevronijí Prokofjevnou. Nebo kupříkladu prý bylo zpozorováno u&nbsp;některých kolegů, že jim chybí společenské chování a&nbsp;nevyznačují se žádoucími způsoby, a&nbsp;proto se nemohou zalíbit ve společnosti dámám, a&nbsp;aby se tenhle zlozvyk vykořenil, při každé výplatě bude uspořádána sbírka a&nbsp;za shromážděnou sumu se pronajme sál, kde se budou učit tanci, ušlechtilým mravům a&nbsp;chování, zdvořilosti a&nbsp;úctě k&nbsp;starším, pevnému charakteru, srdečnosti, pochopení pro potřeby jiných a&nbsp;všelijakým příjemným způsobům. Nakonec se mluvilo o&nbsp;tom, že nejspíš někteří úředníci, počínaje těmi nejdéle sloužícími, budou nuceni složit zkoušky ze všech předmětů, aby byli vzdělanější, a&nbsp;tak, dodával vypravěč, mnohé vyjde najevo a&nbsp;někteří pánové budou muset vyložit svoje karty&nbsp;– zkrátka a&nbsp;dobře, přetřásalo se tisíce podobných, těch nejfantastičtějších historek. Všichni se tvářili, že všemu věří, vyjadřovali svou účast, vyptávali se, protože věděli, která bije, a&nbsp;někteří se zatvářili smutně, pokývali hlavou a&nbsp;radili se v&nbsp;tom smyslu, co si počnou, jestliže je to postihne? Samosebou se rozumí, že i&nbsp;člověka, který by nebyl tak prostoduchý a&nbsp;mírný jako pan Probaštin, by takové řeči zmátly a&nbsp;popletly a&nbsp;pak&nbsp;– podle všech příznaků se dalo zcela nepochybně z&nbsp;toho všeho vyvodit, že Semjon Ivanovič byl neobyčejně natvrdlý a&nbsp;nedovedl přijmout nějakou novou, pro něj nepochopitelnou myšlenku; když vyslechl některou novinu, zpočátku ji přežvykoval, hledal nějaké opodstatnění, pletl se a&nbsp;zamotával a&nbsp;konečně ji strávil, ale jakýmsi zvláštním, jen jemu vlastním způsobem… Tak se odhalily jeho různé zajímavé a&nbsp;dosud netušené vlastnosti… Přemítaly se všelijaké drby a&nbsp;všechny i&nbsp;s&nbsp;dodatky se nakonec donesly do kanceláře. Účinek byl posílen i&nbsp;tím, že pan Probaštin se najednou zničehonic jako by proměnil: jeho ustálený výraz vystřídal neklid, polekaně, nesměle a&nbsp;poněkud podezřívavě se rozhlížel, chodil jako na jehlách, chvílemi sebou škubal, zbystřoval sluch a&nbsp;k&nbsp;dovršení všech svých nových vlastností k&nbsp;smrti rád pátral po pravdě. Láska k&nbsp;pravdě ho nakonec dovedla až k&nbsp;tomu, že se asi dvakrát odvážil ověřit pravdivost denně získávaných novinek dokonce u&nbsp;samotného Děmida Vasiljeviče, a&nbsp;jestliže pomlčíme o&nbsp;následcích jeho troufalosti, pak jen z&nbsp;upřímného ohledu na jeho pověst. Tak vyšlo najevo, že je mizantrop a&nbsp;opovrhuje společenskými normami. Dále, že má v&nbsp;sobě leccos fantastického a&nbsp;v&nbsp;daném případě se jeho kolegové nemýlili, protože nejednou zpozorovali, že se Semjon Ivanovič někdy zapomíná, sedí na svém místě s&nbsp;otevřenými ústy a&nbsp;s&nbsp;perem v&nbsp;ruce, jako by strnul nebo zkameněl, a&nbsp;podobá se spíš stínu rozumné bytosti než rozumné bytosti samé. Nezřídkakdy se stávalo, že některý nevinně lelkující kolega zachytil jeho letmý, kalný, pátravý pohled, roztřásl se a&nbsp;z&nbsp;leknutí udělal na příslušné listině kaňku nebo napsal zcela nepatřičné slovo. Nepřístojné chování Semjona Ivanoviče uráželo a&nbsp;přivádělo slušné lidi do rozpaků… Nakonec už nikdo nepochyboval, že je pomatený, když se jednoho krásného rána po celé kanceláři rozneslo, že vylekal dokonce samotného Děmida Vasiljeviče, kterého potkal na chodbě a&nbsp;choval se tak podivně a&nbsp;zvláštně, až donutil Děmida Vasiljeviče ucouvnout… Zvěst o&nbsp;provinění Semjona Ivanoviče nakonec dospěla až k&nbsp;němu. Jakmile ji uslyšel, vstal, opatrně prošel mezi stoly a&nbsp;židlemi, došel do předsíně, vlastnoručně sundal z&nbsp;věšáku plášť, oblékl si ho a&nbsp;na neurčitou dobu zmizel. Nebylo známo, zda se vylekal, nebo zda ho zaujalo něco jiného, ale ani doma, ani v&nbsp;kanceláři nějaký čas nebyl k&nbsp;nalezení…</p>
			<p class="MLP-text">Nebudeme objasňovat jeho osud pomateností, ale nemůžeme neprozradit čtenáři, že náš hrdina, samotář, mírný, tichý člověk, předtím, než se dostal do společnosti ostatních podnájemníků, žil v&nbsp;neproniknutelné samotě a&nbsp;vyznačoval se tichostí a&nbsp;snad i&nbsp;záhadností: poslední dny svého života Na Pískách mlčky ležel v&nbsp;posteli za zástěnou a&nbsp;s&nbsp;nikým se nestýkal. Oba jeho staří spolubydlící žili stejně jako on: oba byli rovněž záhadní a&nbsp;také patnáct let proleželi za zástěnou. V&nbsp;patriarchálním tichém koutku plynuly jeden za druhým šťastné dny a&nbsp;hodiny naplněné dřímotou, a&nbsp;protože všecko kolem probíhalo svým tempem, ani Semjon Ivanovič, ani Ustiňja Fjodorovna si dobře nepamatovali, kdy je osud svedl dohromady. „Snad je to deset, snad patnáct nebo pětadvacet let,“ říkávala občas bytná novým podnájemníkům, „co se u&nbsp;mě, drahoušek, ubytoval&nbsp;– bůh ho opatruj!“ Je proto zcela přirozené, že hrdina naší novely, nezvyklý na společnost, byl navýsost nepříjemně překvapen, když přesně před rokem se on, solidní a&nbsp;skromný, ocitl náhle uprostřed hlučné a&nbsp;neklidné bandy desítky mladých lidí, svých spolubydlících a&nbsp;kolegů.</p>
			<p class="MLP-text">Jeho zmizení způsobilo v&nbsp;bytě nemalý rozruch. Za prvé proto, že byl oblíbenec, za druhé, že legitimace, kterou měla domácí v&nbsp;úschově, se najednou ztratila. Ustiňja Fjodorovna začala naříkat&nbsp;– k&nbsp;tomu se uchylovala ve všech kritických případech. Celé dva dny se snášely na hlavy podnájemníků její výčitky a&nbsp;nadávky: lkala, že jí uštvali podnájemníka jako kuře a&nbsp;že ho zahubili „pořád ti samí posměváčci“. Třetího dne všecky vyhnala, aby po uprchlíkovi pátrali a&nbsp;dopadli ho, stůj co stůj, živého nebo mrtvého. K&nbsp;večeru přišel nejdřív písař Sudbin a&nbsp;oznámil, že stopa je nalezena, že viděl uprchlíka na bleším trhu i&nbsp;na jiných místech, chodil za ním, stál blízko něho, ale neodvážil se ho oslovit a&nbsp;byl mu nablízku při požáru, který vypukl v&nbsp;jednom domě v&nbsp;Křivé uličce. Za půl hodiny se objevili Okeanov a&nbsp;Kantarjov, člověk z&nbsp;nižších kruhů, a&nbsp;potvrdili slovo od slova Sudbinovu výpověď: rovněž stáli blízko zmizelého, chodili asi deset kroků za ním, ale ani oni se ho neopovážili oslovit, ovšem povšimli si, že chodil s&nbsp;jedním žebrákem a&nbsp;ochmelkou. Nakonec se shromáždili i&nbsp;ostatní podnájemníci, pozorně vyslechli ty dva a&nbsp;usoudili, že pan Probaštin musí být někde nablízku a&nbsp;co nevidět se dostaví, ale že už dřív věděli, že chodívá s&nbsp;jistým Zimovejkinem, žebrákem a&nbsp;ochmelkou. Dotyčný byl odporný člověk, výtržník a&nbsp;šejdíř a&nbsp;podle všeho bylo zřejmé, že něčím panu Probaštinovi zalichotil. Objevil se právě týden předtím, než Semjon Ivanovič zmizel, společně se svým kamarádem Remněvem, nakrátko se usadil u&nbsp;bytné a&nbsp;líčil, že trpí za pravdu, předtím sloužil v&nbsp;újezdech, došlápl si na ně revizor a&nbsp;jeho i&nbsp;kolegy pro pravdu vyhodili, pak se objevil v&nbsp;Petrohradě, padl na kolena před Porfirijem Grigorjevičem a&nbsp;na jeho přímluvu ho umístili v&nbsp;jedné kanceláři, ale že byl krutě pronásledován osudem, a&nbsp;tak ho propustili: nakonec se kancelář v&nbsp;rámci reorganizace zrušila a&nbsp;do nového reorganizovaného úřednického útvaru už ho nepřijali jednak pro neschopnost, ale spíš pro slabost k&nbsp;jiné, zcela nepodstatné věci, ale hlavně pro lásku k&nbsp;pravdě, a&nbsp;konečně vinou nepřátelských intrik. Během svého vyprávění pan Zimovejkin nejednou objímal a&nbsp;líbal svého drsného neoholeného přítele Remněva, a&nbsp;když skončil, po řadě se hluboce uklonil všem přítomným, přičemž nezapomněl ani na služebnou Avdoťju, nazval je všechny dobrodinci a&nbsp;oznámil, že je člověk nehodný, dotěrný, podlý, výtržník a&nbsp;hlupák, a&nbsp;žádal, aby ho dobří lidé netrestali pro jeho nešťastný osud a&nbsp;prostomyslnost. Sotva si vyprosil ochranu, rozveselil se, líbal ruce Ustiňje Fjodorovně, přestože ho skromně ujišťovala, že má hrubé, nešlechtické ruce, a&nbsp;navečer slíbil všem předvést svůj talent v&nbsp;jistém charakteristickém tanci. Jenže nazítří všechno skončilo politováníhodným rozuzlením. Snad proto, že onen charakteristický tanec se ukázal být příliš charakteristický, nebo snad proto, že bytnou podle jejích slov zostudil a&nbsp;zahanbil, a&nbsp;zatím sám Jaroslav Iljič je její známý, a&nbsp;kdyby chtěla, už dávno by se provdala za vyššího důstojníka&nbsp;– zkrátka a&nbsp;dobře, Zimovejkinovi nezbylo, než aby se ubíral ke všem čertům. Odešel a&nbsp;znovu se vrátil, podruhé byl ostudně vyhnán a&nbsp;nakonec se vloudil do pozornosti a&nbsp;přízně Semjona Ivanoviče, mimochodem ho připravil o&nbsp;nové jezdecké kalhoty a&nbsp;teď se zase objevil jako jeho svůdce.</p>
			<p class="MLP-text">Sotva se bytná dozvěděla, že pan Probaštin je živ a&nbsp;zdráv a&nbsp;není proč hledat jeho legitimaci, přestala naříkat a&nbsp;odešla se uklidnit. Mezitím se leckteří z&nbsp;podnájemníků rozhodli uspořádat uprchlíkovi slavnostní uvítání: zlomili zástrčku, odtáhli zástěnu od jeho lůžka, zmačkali ložní prádlo, vzali známý kufr, umístili ho v&nbsp;nohách postele a&nbsp;do postele uložili švagrovou, totiž loutku, vyrobenou ze starého šátku, čepce a&nbsp;kabátku bytné: napodobenina byla natolik věrná, že by se člověk mohl zmýlit. Když skončili všecku tu přípravu, čekali a&nbsp;hodlali Semjonu Ivanoviči ohlásit, že se dostavila švagrová a&nbsp;leží, chudinka, za zástěnou. Čekali, čekali, ale nedočkali se… Při tom čekání Mark Ivanovič prohrál a&nbsp;prosázel čtrnáctidenní služné&nbsp;– shrábli je spolubydlící Prepolovenko a&nbsp;Kantarjov. Okeanovovi zrudl a&nbsp;napuchl nos při hře o&nbsp;ponožky a&nbsp;o&nbsp;láhev a&nbsp;služebná Avdoťja se skoro do sytosti vyspala a&nbsp;dvakrát se chystala přinést dříví a&nbsp;zatopit v&nbsp;kamnech. Zinovij Prokofjevič promokl až na kůži, jak co chvíli vybíhal ven a&nbsp;vyhlížel Semjona Ivanoviče, ale nikdo se neobjevil&nbsp;– ani pan Probaštin, ani žebrák a&nbsp;ochmelka Zimovejkin. Nakonec všichni ulehli a&nbsp;švagrovou pro každý případ nechali ležet v&nbsp;posteli za zástěnou. Teprve ve čtyři hodiny ráno kdosi zabušil na dveře, ale natolik silně, že všem vynahradil vynaloženou námahu. Byl to on, Semjon Ivanovič, pan Probaštin, jenomže v&nbsp;takovém stavu, že všichni vyjekli a&nbsp;nikoho ani nenapadlo pomyslet na „švagrovou“. Přivedl, vlastně přesněji řečeno přinesl ho na ramenou chudý noční drožkář, celý zmoklý a&nbsp;zkřehlý. Na otázku Ustiňji Fjodorovny, kde se nešťastník tak zřídil, drožkář odpověděl: „Není opilej, od rána nepřičich k&nbsp;flašce, za to ručím, ale nejspíš vomdlel nebo ztuhnul anebo ho klepla pepka.“ Důkladně navrátilce prohlédli, pro větší pohodlí ho opřeli o&nbsp;kamna, a&nbsp;zjistili, že skutečně nevypil ani kapku alkoholu, ani ho neklepla mrtvička, ale postihlo ho něco jiného&nbsp;– nedokázal ze sebe vypravit ani slovo, celý se třásl a&nbsp;jenom nechápavě poulil oči z&nbsp;jednoho na druhého, přistrojeného v&nbsp;nočním úboru. Vyptávali se drožkáře, kde ho naložil: „Ale, u&nbsp;nějakejch pánů z&nbsp;Kolomny, čert je zná, páni nebo kmáni, ale byli veselý a&nbsp;řádili: snad se poprali, nebo proč se tenhle najednou rozklepal, bůhví, jak se to stalo, ale byli to hodný páni, veselý!“ Několik párů rukou zvedlo Semjona Ivanoviče na silná ramena a&nbsp;odnesly ho na postel. Sotva dopadl na lůžko, nahmátl „švagrovou“ a&nbsp;opřel se nohama o&nbsp;svůj drahocenný kufřík, vychrlil ze sebe tu nejhrubší nadávku, přidřepl si a&nbsp;celý rozechvělý, roztřesený, zašátral kolem a&nbsp;snažil se rukama i&nbsp;celým tělem vydobýt si co nejvíc místa ve své posteli. Přitom neklidným, ale podivně rozhodným pohledem přelétl všechny přítomné, jako by je ujišťoval, že raději umře, než aby někomu přenechal třeba jen drobeček ze své skromné almužny…</p>
			<p class="MLP-text">Ležel tak několik dní, neprodyšně oddělen zástěnou od božího světa a&nbsp;všech zbytečných vzruchů. Jak už to chodí, všichni na něho hned příští den zapomněli&nbsp;– mezitím čas plynul svým tempem, hodina míjela za hodinou, den za dnem. Ztěžklou a&nbsp;rozpálenou hlavu nemocného obestřela dřímota a&nbsp;horečnatý sen, ale přesto ležel tiše, nesténal a&nbsp;nenaříkal, naopak, ztichl, ovládal se a&nbsp;mlčel, připláclý k&nbsp;svému lůžku jako zajíc k&nbsp;zemi, když zaslechne myslivce. Občas se rozhostilo v&nbsp;bytě dlouhé, teskné ticho, to znamenalo, že se všichni podnájemníci odebrali do služby, a&nbsp;Semjon Ivanovič se po probuzení mohl do sytosti oddávat svému smutku, naslouchat nedalekému šramotu v&nbsp;kuchyni, kde se otáčela bytná, nebo pravidelnému pleskání sešlapaných pantoflí služebné Avdoťji, která se vzdycháním a&nbsp;hekáním uklízela, utírala a&nbsp;vůbec uváděla do pořádku všechny kouty. Tak plynuly hodiny, dřímotné, lenivé, ospalé, monotónní jako voda, která hlasitě a&nbsp;pravidelně odkapávala z&nbsp;lavice do škopku. Konečně přišli podnájemníci, jednotlivě nebo ve skupinách, a&nbsp;nemocný mohl pohodlně slyšet, jak nadávají na počasí, hlučí, chtějí jíst, kouří, hádají se, přátelí, hrají karty a&nbsp;cinkají sklenicemi, když se chystají pít čaj. Semjon Ivanovič se ze zvyku snažil vstát a&nbsp;jako obvykle se zapojit do přípravy čaje, ale hned zase upadal do dřímoty a&nbsp;zdálo se mu, že už dávno sedí u&nbsp;stolu, popíjí a&nbsp;rozmlouvá a&nbsp;že Zinovij Prokofjevič už mezitím využil příležitosti a&nbsp;vpletl do hovoru námět o&nbsp;švagrových a&nbsp;jak se k&nbsp;nim chovají někteří dobří lidé. Pan Probaštin se spěšně obhajoval a&nbsp;cosi namítal, ale náhle padla pádně zformulovaná, hromadně vyřčená věta, že „nejednou to bylo pozorováno“, a&nbsp;definitivně umlčela veškeré jeho námitky. Nedovedl si vymyslet nic lepšího, než že se znovu zasnil a&nbsp;v&nbsp;duchu si představil, že dostává služné ve své kanceláři, protože je prvního v&nbsp;měsíci. Na schodišti vytáhl bankovky, spěšně se rozhlédl a&nbsp;co nejrychleji se pokoušel oddělit polovinu svého zákonného platu, který právě obdržel, do holínky, a&nbsp;na témže místě, aniž vzal na vědomí, že leží ve své posteli a&nbsp;všechno se mu zdá, se rozhodl jít domů a&nbsp;po návratu neprodleně zaplatit bytné příslušný obnos za stravu a&nbsp;podnájem, nakoupit si potřebné věci a&nbsp;ukázat, komu se patří, jakoby mimoděk, bez určitého záměru, že všechno je utraceno, jemu nezbývá zhola nic, nemá co poslat švagrové a&nbsp;přitom ji politovat, zítra i&nbsp;pozítří o&nbsp;ní hodně mluvit a&nbsp;asi za deset dní jakoby mimochodem opakovat, že je chudičká a&nbsp;aby na to kolegové nezapomněli. Po tomto rozhodnutí zpozoroval, že i&nbsp;Andrej Jefimovič, věčně mlčenlivý plešatý mužík, který seděl v&nbsp;kanceláři o&nbsp;tři místnosti dál a&nbsp;dvacet let s&nbsp;ním nevyměnil jediné slovo, nyní stojí tady na schodišti, rovněž sčítá svoje stříbrňáky, pak zavrtí hlavou a&nbsp;pronese: „Penízky, prosím. Peníze nebudou a&nbsp;kaše taky nebude,“ podotkne přísně, sejde ze schodů a&nbsp;dodá už na prahu: „Já mám, pane, sedm krků, prosím“, a&nbsp;plešatý mužík, který neví, že je pouhý přízrak, a&nbsp;ne skutečnost, ukáže dva lokty od podlahy, mávne rukou a&nbsp;zabručí, že nejstarší chodí do gymnázia. Pak hněvivě vzhlédne na Semjona Ivanoviče, jako by právě on zavinil, že Andrej Jefimovič živí sedm krků, narazí si až na oči svůj klobouk, zamává pláštěm, zahne vlevo a&nbsp;zmizí. Pan Probaštin se poleká, a&nbsp;ačkoliv je skálopevně přesvědčen o&nbsp;své nevině, pokud jde o&nbsp;sedm krků pod jednou střechou, ve skutečnosti se zdá, že vinen není nikdo jiný než právě on. Vyděšeně se dá na útěk, protože má dojem, že plešatý mužík se vrátí, dostihne ho, chce ho obrat o&nbsp;jeho mzdu a&nbsp;zdůvodní svůj čin nepopiratelným počtem sedmi krků a&nbsp;rozhodně odmítá veškerý možný vztah jakýchkoliv švagrových k&nbsp;Semjonu Ivanoviči. Běží, co mu síly stačí, a&nbsp;těžce oddechuje… Vedle něho běží neuvěřitelné množství lidí a&nbsp;všem cinkají v&nbsp;zadních kapsách jejich těsných fraků stříbrňáky. Nakonec se všichni pustí do běhu: vtom zaječí požární houkačky a&nbsp;dav vynese pana Probaština jako vlna téměř na ramenou k&nbsp;požáru, kterému posledně přihlížel se zmíněným žebrákem a&nbsp;ochmelkou. Ochmelka, jinak pan Zimovejkin, už je na místě, vítá ho, bere ho za ruku a&nbsp;vede do té nejhustší tlačenice. Stejně jako tehdy ve skutečnosti kolem nich hřmí a&nbsp;hučí nekonečný dav, který zatarasil celé nábřeží Fontanky mezi dvěma mosty i&nbsp;všecky okolní přilehlé ulice a&nbsp;uličky. Stejně jako tehdy je to oba vynese na hromadu dříví za jakýsi plot, kde se ocitnou jako v&nbsp;kleštích na obrovském dvoře, plném diváků, kteří se sem seběhli z&nbsp;ulic, z&nbsp;blešího trhu i&nbsp;ze všech okolních domů, hospod a&nbsp;hostinců.</p>
			<p class="MLP-text">Semjon Ivanovič to všechno viděl a&nbsp;prožíval jako onehdy: v&nbsp;horečnatém blouznění se před ním míhaly různé podivné tváře. Leckteré z&nbsp;nich poznal. Jedna patřila jistému pánovi, dlouhému jako bidlo a&nbsp;s&nbsp;mohutnými několikapalcovými kníry, kterého si každý zapamatoval: stál při požáru za zády pana Probaština a&nbsp;povzbuzoval ho, když náš hrdina nadšením zadupal, jako by chtěl zatleskat udatným hasičům, kteří se činili a&nbsp;které pozoroval ze svého vyvýšeného místa. Jiný&nbsp;– statný mladík, od kterého utržil herdu, až nadskočil, když se mladík pokoušel přelézt plot, snad aby kohosi zachránil. Kmitla se před ním i&nbsp;figura staříka s&nbsp;hemoroidním obličejem: než vypukl požár, vypravil se do hokynářství pro cukr a&nbsp;tabák pro svého podnájemníka a&nbsp;teď se prodíral s&nbsp;konvicí na mléko a&nbsp;se čtyrákem v&nbsp;ruce davem k&nbsp;domu, kde zůstala jeho žena, dcerka a&nbsp;víc než třicet rublů v&nbsp;koutě pod peřinou. Ale ze všech nejvíc mu utkvěla chudá hříšná ženská, o&nbsp;které už nejednou za své nemoci blouznil&nbsp;– v&nbsp;laptích, s&nbsp;berlí, s&nbsp;lýčenou mošnou na zádech a&nbsp;oblečená v&nbsp;cárech. Překřičela hasiče i&nbsp;všechny ostatní, mávala berlí i&nbsp;rukama a&nbsp;naříkala, že ji odkudsi vyhnaly její vlastní děti a&nbsp;že přitom ztratila dva pěťáky. Děti a&nbsp;pěťáky, pěťáky a&nbsp;děti omílala dokola, až z&nbsp;toho vznikl dokonale nesmyslný blábol; všichni před ní ucouvli po nezdařeném úsilí pochopit, co říká. Ale ona nepřestávala, křičela dál, naříkala, mávala rukama a&nbsp;vůbec nevnímala požár, k&nbsp;němuž ji zanesl dav z&nbsp;ulice, ani okolní obrovský sběh lidí, který ji obklopoval, ani cizí neštěstí a&nbsp;dokonce ani jiskry a&nbsp;oharky, jež se postupně snášely a&nbsp;poprášily okolní dav. Pan Probaštin cítil, že ho jímá hrůza, protože poznal, že to všecko není náhoda a&nbsp;že mu to jen tak lehce neprojde. A&nbsp;opravdu, nedaleko něho vyšplhal na hromadu dříví jakýsi mužik v&nbsp;dlouhém roztrhaném volném selském kabátě, s&nbsp;ožehlými vlasy a&nbsp;plnovousem a&nbsp;začal proti němu štvát okolní lidi. Dav houstl, mužik hulákal a&nbsp;pan Probaštin, ztuhlý hrůzou, si vybavil, že je to onen drožkář, kterého před pěti lety bestiálně okradl&nbsp;– předtím, než měl zaplatit, vklouzl do nejbližšího průjezdu a&nbsp;utíkal, jako by mu za patami hořelo. Zoufalý chtěl něco říci, křiknout, ale hlas mu selhal. Cítil, jak ho rozzuřený dav ovíjí jako pestrý had a&nbsp;škrtí ho. Napjal všecky síly, aby se vyprostil&nbsp;– a&nbsp;probudil se. Vtom uviděl, že hoří celý jeho kout, zástěna, celý byt i&nbsp;s&nbsp;Ustiňjou Fjodorovnou a&nbsp;všemi jejími podnájemníky, jeho postel, poduška, pokrývka, kufr, a&nbsp;konečně i&nbsp;drahocenný slamník. Vyskočil, popadl slamník, dal se do běhu a&nbsp;vláčel slamník za sebou. Ale v&nbsp;pokoji bytné, kam vběhl tak, jak byl, neslušně jenom v&nbsp;košili a&nbsp;bos, ho chytili, zkroutili mu ruce za zády a&nbsp;vítězoslavně ho odnesli zpátky za zástěnu, která mimochodem nehořela, to hořela spíš jeho rozpálená hlava, a&nbsp;uložili ho do postele. Podobně ukládá do své bedny s&nbsp;popruhy odraný, neholený a&nbsp;drsný loutkář a&nbsp;flašinetář svého paňácu, který se vyřádil, všecky pobil a&nbsp;prodal duši čertu a&nbsp;nakonec skončil svůj život až do nového představení v&nbsp;jedné bedně společně se zmíněným čertem, Kašpárkem, černochy, mademoiselle Kateřinou a&nbsp;jejím šťastným milencem, kapitánem četnictva.</p>
			<p class="MLP-text">Všichni se k&nbsp;Semjonu Ivanoviči nahrnuli, staří i&nbsp;mladí, obstoupili ho a&nbsp;upřeli na něj vyčkávavé pohledy. Ten si snad proto, že ho trápilo zlé svědomí anebo z&nbsp;nějakého jiného důvodu, přetáhl přes obličej pokrývku, zřejmě aby se skryl před zraky soucitných spolubydlících. Konečně Mark Ivanovič první porušil mlčení a&nbsp;jako inteligentní člověk laskavě spustil, že je zapotřebí, aby se Semjon Ivanovič uklidnil, že je ohavné a&nbsp;ostudné takhle stonat, že to dělají jen malé děti, že je záhodno se uzdravit a&nbsp;vrátit se do úřadu. Skončil svou řeč žertem, že nemocným se dosud nepřiznává žádné služné, a&nbsp;jak sám dobře ví, tento stav neslibuje žádné povýšení, a&nbsp;tudíž ani podstatné výhody. Stručně řečeno, bylo znát, že všem osud nemocného leží na srdci a&nbsp;upřímně s&nbsp;ním soucítí. Jenže pan Probaštin s&nbsp;nepochopitelnou neomaleností zůstal ležet v&nbsp;posteli, mlčel a&nbsp;vytrvale si přetahoval přes hlavu pokrývku. Přesto si Mark Ivanovič nepřipadal poražený, přemohl se a&nbsp;začal sladce mluvit k&nbsp;nemocnému, vědom si toho, že s&nbsp;nemocnými se takhle má mluvit. Ale Semjon Ivanovič nechtěl nic slyšet, naopak něco zamumlal, zatvářil se krajně nedůvěřivě a&nbsp;pak divoce zakoulel očima, jako by chtěl všecky, kdo s&nbsp;ním soucítili, smést z&nbsp;povrchu zemského. Tehdy už nezbývalo nic jiného než odejít. Mark Ivanovič se neudržel, a&nbsp;když zpozoroval pevné odhodlání nemocného zatvrzele vzdorovat, uraženě a&nbsp;rozzlobeně prohlásil už přímo a&nbsp;bez všelijakých okolků, že je čas vstát a&nbsp;není proč se válet v&nbsp;posteli, že vykřikovat ve dne v&nbsp;noci cosi o&nbsp;požárech, švagrových, opilcích, zámkách, kufrech a&nbsp;čert ví, o&nbsp;čem ještě, je hloupé, neslušné a&nbsp;pro člověka urážlivé, a&nbsp;jestli Semjon Ivanovič nemíní spát, nemá v&nbsp;tom bránit jiným a&nbsp;ať si všecko, co bylo řečeno, zapíše za uši. Jeho řeč zaúčinkovala: nemocný se rychle otočil k&nbsp;řečníkovi a&nbsp;pevně prohlásil, i&nbsp;když dosud slabým a&nbsp;chraplavým hlasem: „Ty mlč, zelenáči! Seš tlučhuba a&nbsp;lhář, slyšíš? Nejseš nic jiného než onuce! Myslíš si snad, že seš nějakej kníže? Copak ty tomu rozumíš?“ Po těch slovech Mark Ivanovič vzplanul, ale vzápětí si uvědomil, že má co dělat s&nbsp;nemocným člověkem, a&nbsp;velkodušně se neurazil, nýbrž pokusil se pana Probaština zahanbit, ale Semjon Ivanovič ho přerušil a&nbsp;podotkl, že nestrpí, aby si z&nbsp;něho někdo dělal blázny, ať si Mark Ivanovič ty svoje řeči strčí za klobouk. Následovalo asi dvouminutové ticho, až se konečně Mark Ivanovič vzpamatoval z&nbsp;údivu a&nbsp;přímo, jasně a&nbsp;květnatě, ale zároveň rozhodně prohlásil, že nemocný by měl mít na zřeteli, že se nachází mezi lepšími lidmi, a&nbsp;„tudíž, vážený, byste měl vědět, jak se s&nbsp;takovými lidmi jedná“. Mark Ivanovič uměl při vhodné příležitosti mluvit květnatě a&nbsp;poučovat posluchače. Naproti tomu Semjon Ivanovič mluvil a&nbsp;jednal&nbsp;– zřejmě z&nbsp;dlouhodobého zvyku mlčet&nbsp;– úsečněji a&nbsp;kromě toho, když už musel pronést dlouhou větu, vypadalo to, jako by se z&nbsp;jednoho slova klubalo druhé, z&nbsp;druhého třetí, až jich měl plná ústa, skoro se dusil a&nbsp;slova vystřelovala v&nbsp;malebném nepořádku. Proto občas blábolil nesmysly, ačkoliv byl inteligentní člověk. „Lžeš,“ namítl teď Marku Ivanoviči, „teď vyskakuješ, zelenáči! Ale jednou půjdeš o&nbsp;žebrácké holi, ty volnomyšlenkáři a&nbsp;nemravo, abys věděl, ty poeto!“</p>
			<p class="MLP-text">„Vy snad ještě blouzníte, Semjone Ivanoviči…“</p>
			<p class="MLP-text">„Poslyš,“ odpověděl nemocný, „to hlupák blouzní, ožrala blouzní a&nbsp;pes blouzní, ale moudrý se řídí rozumem. Ty nemáš o&nbsp;ničem ani ponětí, abys věděl, seš prostopášník – prej mudrc, mluví jako kniha! Ale než se naděješ, třeba uhoříš, ani to nezpozoruješ, shoří ti mozek&nbsp;– slyšels o&nbsp;tom někdy?“</p>
			<p class="MLP-text">„Hm… jak to… co to říkáte, Semjone Ivanoviči? Že mi shoří mozek?“</p>
			<p class="MLP-text">Nedořekl, neboť všem bylo jasné, že pan Probaštin se ještě nevzpamatoval a&nbsp;blouzní, ale bytná už to nevydržela a&nbsp;poznamenala, že v&nbsp;Křivé uličce vypukl požár vinou jedné plešaté holky a&nbsp;celý dům shořel. Že tam bydlela jedna plešatá holka, zapálila svíčku a&nbsp;od ní chytila komora, ale že u&nbsp;ní se nic podobného nestane, v&nbsp;jejím bytě je bezpečno.</p>
			<p class="MLP-text">„Jste vy ale, Semjone Ivanoviči,“ přehlušil ji Zinovij Prokofjevič, celý bez sebe. „Jste vy ale naiva, copak si myslíte, že si z&nbsp;vás děláme šoufky kvůli vaší švagrové nebo zkouškám z&nbsp;tancování?“</p>
			<p class="MLP-text">„Abys věděl,“ odvětil náš hrdina, vzchopil se a&nbsp;z&nbsp;posledních sil se nadzvedl na posteli, „kdo si tady dělá šoufky? To ty si děláš šoufky, ty jeden šašku, ale já nebudu tancovat, jak ty pískáš, nejsem tvůj sluha, cucáku!“</p>
			<p class="MLP-text">Chtěl ještě cosi říci, ale vysíleně padl na lůžko. Přítomní zrozpačitěli a&nbsp;stáli tu s&nbsp;otevřenými ústy, protože jim došlo, že jim Semjon Ivanovič šlápl na kuří oko, a&nbsp;nevěděli, co si počít. Vtom vrzly dveře v&nbsp;kuchyni a&nbsp;kamarád ochmelka, jinak pan Zimovejkin, nesměle nakoukl dovnitř a&nbsp;ze zvyku zavětřil. Přišel jako na zavolanou&nbsp;– všichni na něj zamávali, ať jde dál, a&nbsp;Zimovejkin, mimořádně potěšený, se spěšně a&nbsp;v&nbsp;plné pohotovosti protlačil k&nbsp;lůžku nemocného, ani si nesvlékl kabát.</p>
			<p class="MLP-text">Bylo vidět, že celou noc nezamhouřil oka a&nbsp;měl cosi důležitého na práci. Pravou tvář měl čímsi zalepenou, napuchlá víčka vlhká od nemocných slzících očí, frak a&nbsp;celý oblek rozedraný a&nbsp;celou levou stranu postříkanou čímsi krajně odporným, asi blátem z&nbsp;nějaké kaluže. V&nbsp;podpaždí držel čísi housle, které nesl kamsi na prodej. Přítomní se nejspíš nezmýlili, když ho přivolali na pomoc: jakmile se dozvěděl, v&nbsp;čem je háček, neprodleně oslovil Semjona Ivanoviče a&nbsp;tvářil se, že má nad ním vrch a&nbsp;mimoto ví, oč běží:</p>
			<p class="MLP-text">„Copak, Seňko? Vstávej! Ty jeden mudrlante, vem rozum do hrsti! Nebo tě vytáhnu z&nbsp;postele, jestli se budeš stavět na zadní! No tak, měj rozum…“</p>
			<p class="MLP-text">Ta stručná, ale výmluvná slova všechny překvapila a&nbsp;ještě víc je udivilo, když nemocný vzhlédl k&nbsp;příchozímu a&nbsp;když ho poznal, zarazil se, zrozpačitěl a&nbsp;plaše procedil či spíše zašeptal nezbytnou námitku:</p>
			<p class="MLP-text">„Běž pryč, ty bídáku, ty zloději! Víš, co seš? Kriminálník, galejník!“</p>
			<p class="MLP-text">„Ba ne, kamaráde,“ protáhl Zimovejkin, který zachoval duchapřítomnost, „tohle od tebe není pěkné, mudrlante. Ty jeden Probaštine probaštěnej,“ parodoval Semjona Ivanoviče a&nbsp;spokojeně se rozhlížel. „Nestav se na zadní! Poslechni, Seňo, umoudři se, nebo to všecko na tebe povím, prozradím, kamaráde, chápeš?“</p>
			<p class="MLP-text">Zdálo se, že nemocný porozuměl, protože v&nbsp;závěru Zimovejkinovy řeči sebou škubl a&nbsp;spěšně, rozpačitě se rozhlédl kolem. Zimovejkin, spokojen s&nbsp;účinkem svých slov, chtěl pokračovat, ale Mark Ivanovič mu v&nbsp;tom zabránil, a&nbsp;když nemocný utichl, umírnil se a&nbsp;nadobro se uklidnil, dlouze, rozšafně ho přesvědčoval, že „živit podobné myšlenky, jaké se mu rojí v&nbsp;hlavě, je za prvé neužitečné, za druhé nejen neužitečné, ale dokonce škodlivé, a&nbsp;konečně ani ne tak škodlivé jako nemravné, protože nás Semjon Ivanovič uvádí v&nbsp;pokušení a&nbsp;dává nám špatný příklad.“ Po takovém proslovu si všichni slibovali příznivý výsledek. Navíc byl nemocný schlíplý a&nbsp;vzdoroval jen mírně. Vypukl malý spor. Bratrsky ho oslovili a&nbsp;ptali se, z&nbsp;čeho má takový strach? Nemocný odpověděl tajnůstkářsky. Oponovali mu a&nbsp;on oponoval jim. Znovu se střídaly námitky na obou stranách a&nbsp;pak už se do sporu vložili všichni, staří i&nbsp;mladí, protože se začalo mluvit o&nbsp;čemsi zvláštním, podivném, že vpravdě nevěděli, jak to všechno vyjádřit. Spor nakonec vyvolal netrpělivost, netrpělivost křik a&nbsp;křik dokonce pláč. Mark Ivanovič odešel s&nbsp;pěnou u&nbsp;úst a&nbsp;zuřivě prohlásil, že takového paličáka dosud nepoznal. Oplivaňjev si odplivl, Okeanov se vyděsil, Zinovij Prokofjevič se rozeštkal a&nbsp;Ustiňja Fjodorovna naříkala, že její podnájemník se pominul rozumem, že umře v&nbsp;nejlepších letech, aniž by se vyslovil, a&nbsp;bez legitimace, a&nbsp;ona bude sirota a&nbsp;lidé ji umoří. Zkrátka nakonec všichni zjistili, že setba byla dobrá, všecko, co si kdo usmyslel zasít, vzešlo, půda byla úrodná a&nbsp;že Semjon Ivanovič se v&nbsp;jejich společnosti definitivně a&nbsp;nevyléčitelně pomátl. Všichni zmlkli, a&nbsp;jestli předtím zpozorovali, že se nemocný polekal, tentokrát se polekali i&nbsp;oni…</p>
			<p class="MLP-text">„Jak to,“ vykřikl Mark Ivanovič, „že se bojíte? Z&nbsp;čeho vám přeskočilo? Kdo se o&nbsp;vás zajímá, drahý pane? Máte právo se bát? Kdo jste? Co jste? Nicka, pane, hotová nula, tak je to! Proč panikaříte? Nějakou ženskou přejeli a&nbsp;vy si myslíte, že vás taky přejedou? Nějaký opilec neuhlídal vlastní kapsu a&nbsp;vy si myslíte, že vám taky uříznou šosy? Nějaký dům shořel a&nbsp;vy si myslíte, že vám shoří mozek? Je to tak, milý pane? Mám pravdu, člověče?“</p>
			<p class="MLP-text">„Hlupáku!“ zabručel Semjon Ivanovič. „Tobě uříznou nos a&nbsp;ty ho sníš i&nbsp;s&nbsp;chlebem a&nbsp;ničeho si nevšimneš…“</p>
			<p class="MLP-text">„Ať jsem třeba jen oušlapek,“ skočil mu hlasitě do řeči Mark Ivanovič. „Dejme tomu. Já přece nemusím skládat žádnou zkoušku, nemusím se oženit, nemusím se učit tancovat&nbsp;– já mám svoje jisté. A&nbsp;co vy, milý pane? Vy to snad máte nahnuté? Myslíte, že se pod vámi propadne podlaha, nebo co?“</p>
			<p class="MLP-text">„A&nbsp;tebe se snad budou ptát? Zavřou to, a&nbsp;basta.“</p>
			<p class="MLP-text">„Počkejte… Co zavřou? Co zas máte?“</p>
			<p class="MLP-text">„Tuhle ožralu vyhodili…“</p>
			<p class="MLP-text">„Ano, vyhodili, protože je ožrala, ale my jsme řádní lidé.“</p>
			<p class="MLP-text">„Hm, řádní, povídáš… A&nbsp;co ona? Jednou je a&nbsp;bác! Najednou není!“</p>
			<p class="MLP-text">„Kdo ona?“</p>
			<p class="MLP-text">„Kancelář přece… kan-ce-lář!“</p>
			<p class="MLP-text">„Nebuďte blázen, člověče! Vždyť kancelář je potřebná!“</p>
			<p class="MLP-text">„Abys věděl&nbsp;– dneska je potřebná, zítra taky a&nbsp;pozítří už třeba ne! Tuhle jsem slyšel o&nbsp;jednom případu…“</p>
			<p class="MLP-text">„Vždyť vám vyplatí roční plat! Jste vy ale nevěřící Tomáš! Jinde vás přijmou všema deseti, s&nbsp;vašimi zkušenostmi…“</p>
			<p class="MLP-text">„Plat, říkáš? A&nbsp;co když jsem celý plat projedl, anebo co když přijdou zloději a&nbsp;ukradnou mi peníze? A&nbsp;já mám švagrovou! Švagrovou, slyšíš? To ty seš paličák!“</p>
			<p class="MLP-text">„Člověče, ta vaše švagrová…“</p>
			<p class="MLP-text">„Taktak, já jsem člověk, slyšíš? A&nbsp;ty seš hlupák, co má všecko vyčtené z&nbsp;knih. Ty seš paličák paličatá, tak je to! Teď mluvím vážně, bez legrace&nbsp;– to ty pořád šaškuješ. Jisté je, že nějaké místo existuje a&nbsp;najednou zničehonic ho zruší. A&nbsp;Děmid Vasiljevič povídal, abys věděl, že se místo zruší…“</p>
			<p class="MLP-text">„Cožpak Děmid… Je to vtipálek…“</p>
			<p class="MLP-text">„Bác a&nbsp;budeš bez místa, a&nbsp;hotovo! S&nbsp;tebou je těžká řeč…“</p>
			<p class="MLP-text">„Poslyšte, buďto lžete, anebo vám doopravdy přeskočilo! Upřímně nám povězte: co to všecko znamená? Přiznejte se, jestli máte něco na svědomí! Nemusíte se stydět… On se zbláznil, nemyslíte?“</p>
			<p class="MLP-text">„Zbláznil! Přeskočilo mu!“ ozvalo se kolem a&nbsp;všichni zoufale zalomili rukama a&nbsp;bytná popadla Marka Ivanoviče za obě ruce, aby Semjonu Ivanoviči neublížil.</p>
			<p class="MLP-text">„Ty neznabohu, duše pohanská, ty jeden mudrlante!“ zaúpěl Zimovejkin. „Tebe nikdo neurazí, Seňo, ty seš už napohled milej, laskavej člověk! Prostej a&nbsp;slušnej… slyšíš? To pochází z&nbsp;tý tvojí dobroty. To já jsem hlupák, výtržník a&nbsp;žebrák. A&nbsp;vidíš, dobrý lidi mě neopustili, ale vzdávaj mi čest. Proto všem, i&nbsp;hospodyni, děkuju&nbsp;– abys věděl, až k&nbsp;zemi se jim pokloním, tak je to! Splácím dluh, hospodyně!“ A&nbsp;až s&nbsp;jakousi pedantskou důstojností se každému po řadě ukláněl až k&nbsp;zemi. Semjon Ivanovič chtěl něco říci, ale už mu to nedovolili: všichni zahalasili, úpěnlivě ho prosili, ujišťovali, utěšovali a&nbsp;dosáhli toho, že se opravdu zastyděl a&nbsp;požádal o&nbsp;pozornost, aby jim mohl všecko vyložit.</p>
			<p class="MLP-text">„Dobrá,“ řekl, „já jsem na první pohled člověk sympatický, tichý, abyste věděli, slušný, oddaný a&nbsp;věrný: poslední kapku krve bych procedil, slyšíš, zelenáči, ty galejníku… jen aby to místo vydrželo. Jenomže jsem nuzák, a&nbsp;když to místo zruší, slyšíš, ty galejníku, teď mlč a&nbsp;pochop&nbsp;– co když je zruší… a&nbsp;vůbec… Jednou to místo je a&nbsp;pak není… chápeš? A&nbsp;já abych šel o&nbsp;žebrácké holi světem…“</p>
			<p class="MLP-text">„Seňko!“ zběsile zaúpěl Zimovejkin, až překřičel všeobecný hluk. „Ty seš volnomyšlenkář! A&nbsp;já tě udám! Co seš? Kdo seš? Seš snad nějakej výtržník, ty beraní palice? Samosebou, výtržníkovi a&nbsp;hlupákovi ukážou bez milosti dveře… Ale ty… Co si o&nbsp;sobě myslíš?“</p>
			<p class="MLP-text">„To je právě ono…“</p>
			<p class="MLP-text">„Jaképak ono? Ne, s&nbsp;tebou je těžká řeč!“</p>
			<p class="MLP-text">„Pročpak?“</p>
			<p class="MLP-text">„On je volnej jako pták, já jsem volnej jako pták: a&nbsp;jak tak jeden leží…“</p>
			<p class="MLP-text">„A&nbsp;co má být?“</p>
			<p class="MLP-text">„Třeba volnomyšlenkář.“</p>
			<p class="MLP-text">„Vol-no-myš-len-kář! Seňko, ty seš volnomyšlenkář!“</p>
			<p class="MLP-text">„Počkat!“ vykřikl pan Probaštin a&nbsp;mávnutím ruky přerušil okolní křik. „Já netento… Pochop, ty berane: jsem mírný člověk, dneska jsem mírný, zítra jsem mírný a&nbsp;pak je s&nbsp;tím konec, někomu vynadám, vyhodí mě a&nbsp;táhni, volnomyšlenkáři!“</p>
			<p class="MLP-text">„Co to povídáte?“ zahřměl nakonec Mark Ivanovič, vyskočil ze židle nanejvýš rozrušený, rozzuřený a&nbsp;celý se třásl zlostí a&nbsp;urážkou, „co to povídáte? To vy jste beran! Jste chudý jako kostelní myš! Jste snad na světě sám? Je snad svět jenom pro vás? Jste snad nějaký Napoleon? Co jste? Kdo jste? Napoleon? Mluvte, pane, jste Napoleon, nebo ne?“</p>
			<p class="MLP-text">Ale pan Probaštin už na jeho otázku neodpověděl. Ne že by se zastyděl, že je Napoleon, nebo že by se zbaběle obával vzít na sebe tu zodpovědnost, ale už nebyl schopen ani se přít, ani kloudně mluvit… Nastala krize. Náhle z&nbsp;jeho šedých, zimničně se lesknoucích očí vyhrkly drobné slzy. Kostnatýma, nemocí vychrtlýma rukama si zakryl rozpálenou hlavu, nadzvedl se na posteli a&nbsp;mezi vzlyky přiznával, že je prostý, chudý, nešťastný člověk, hlupák a&nbsp;zabedněnec, a&nbsp;prosil, aby mu dobří lidé odpustili, ochránili ho, nakrmili a&nbsp;napojili a&nbsp;nevydali ho napospas jeho neštěstí. Bůhví, co všecko ještě napovídal… Naříkal a&nbsp;přitom se s&nbsp;divokým strachem rozhlížel kolem, jako by čekal, že co nevidět spadne strop nebo se propadne podlaha. Všem při pohledu na toho ubožáka se ho zželelo a&nbsp;jejich srdce se obměkčila. Bytná se rozeštkala, jak to ženské dělávají, sama uložila nemocného do postele a&nbsp;přitom naříkavě žehrala na svou osiřelost. Když Mark Ivanovič poznal, že nemá smysl špinit Napoleonovu památku, také zjihl a&nbsp;přispěl na pomoc. Jim, aby přiložili ruku k&nbsp;dílu, nabízeli malinový likér a&nbsp;tvrdili, že pomáhá od všech nemocí a&nbsp;přijde nemocnému vhod, ale Zimovejkin všecky odmítl a&nbsp;prohlásil, že v&nbsp;takovém případě je nejlepší heřmánkový odvar. Pokud šlo o&nbsp;Zinovije Prokofjeviče, ten se usedavě rozplakal a&nbsp;se slzami v&nbsp;očích prosil za odpuštění, že strašil Semjona Ivanoviče všelijakými nesmysly. Z&nbsp;posledních slov nemocného, že je chudák a&nbsp;prosí, aby ho nakrmili, vyvodil správný závěr a&nbsp;navrhl, aby se všichni na chudáka složili, prozatím jen podnájemníci. Všichni óchali a&nbsp;áchali, všem bylo hořko a&nbsp;litovali nemocného, ale současně se divili, proč se ten člověk tolik bojí. Ještě kdyby zaujímal nějaké významné postavení, měl ženu a&nbsp;děti, nebo kdyby ho někdo z&nbsp;něčeho obžaloval a&nbsp;tahali ho k&nbsp;soudu, ale taková nula s&nbsp;jedním dřevěným kufrem a&nbsp;německým zámkem, člověk, který ležel víc než dvacet let za zástěnou, mlčel, nevěděl nic o&nbsp;světě, ani že existuje neštěstí, lakotil a&nbsp;najednou zničehonic banální, bezvýznamné slovo zaviní, že mu přeskočí a&nbsp;začne mít strach z&nbsp;toho, že život je těžký… A&nbsp;přitom si neuvědomí, že všem je těžko! „Kdyby uvážil, že všem je těžko,“ pronesl Okeanov, „zachoval by si chladnou hlavu, přestal by vyvádět skopičiny a&nbsp;staral by se o&nbsp;svoje.“ Celý den se nemluvilo o&nbsp;nikom jiném než o&nbsp;Semjonu Ivanoviči. Podnájemníci k&nbsp;němu chodili, vyptávali se, jak mu je, a&nbsp;utěšovali ho, ale k&nbsp;večeru už mu nebylo do utěšování. V&nbsp;horečce začal blouznit a&nbsp;upadl do bezvědomí, takže div že neposlali pro doktora, ale nakonec se všichni svorně zavázali, že budou nemocného po řadě hlídat a&nbsp;opatrovat celou noc, a&nbsp;kdyby něco, ten, kdo drží službu, by měl vzbudit ostatní. Aby nezaspali, zasedli ke kartám a&nbsp;na nemocného měl dohlížet jeho kamarád&nbsp;– ochmelka, který se po celý den nehnul od lože nemocného a&nbsp;poprosil o&nbsp;nocleh. Hrálo se pouze o&nbsp;drobné, a&nbsp;proto byla hra nezajímavá a&nbsp;hráči se začali nudit. Zanechali hry, chvíli se přeli, pak zahlučeli a&nbsp;zahalasili a&nbsp;nakonec se rozešli do svých koutů, ještě se dlouho zlostně překřikovali a&nbsp;domlouvali, a&nbsp;jak byli rozzlobení, už se jim nechtělo hlídkovat u&nbsp;nemocného a&nbsp;usnuli. Brzy se ve všech koutech rozhostilo ticho jako v&nbsp;prázdném sklepě, tím spíš, že panovala hrozná zima. Jako jeden z&nbsp;posledních usnul Okeanov. „A&nbsp;snad se mi to jen zdálo,“ vykládal později, „snad doopravdy těsně před svítáním spolu ti dva hovořili.“ Poznal prý Zimovejkina a&nbsp;ten prý vzbudil svého starého kamaráda Remněva a&nbsp;dlouho si spolu špitali. Potom Zimovejkin odešel a&nbsp;bylo slyšet, jak se pokouší odemknout kuchyňské dveře. Později bytná ujišťovala, že klíč ležel u&nbsp;ní pod poduškou a&nbsp;tu noc se ztratil. Nakonec, pokračoval Okeanov, jako by zaslechl, jak ti dva zašli za zástěnu k&nbsp;nemocnému a&nbsp;zapálili tam svíčku. „Víc nevím“, tvrdil, „zklížily se mi oči…“ Vzbudil se spolu s&nbsp;ostatními, protože se za zástěnou ozval takový křik, že by vzkřísil mrtvého, a&nbsp;všichni vyskákali z&nbsp;postelí. Mnohým se zdálo, že svíčka za zástěnou zhasla. Vypukl zmatek a&nbsp;všem se sevřelo srdce: rozběhli se jeden přes druhého k&nbsp;nemocnému, ale vtom se zástěna pohnula a&nbsp;ozval se řev, nadávky a&nbsp;strhla se tam rvačka. Rozsvítili a&nbsp;uviděli, že se Zimovejkin pere s&nbsp;Remněvem, navzájem si cosi vyčítají a&nbsp;nadávají, a&nbsp;když si na oba řádně posvítili, jeden z&nbsp;nich zaječel: „Já ne, to tenhle lupič!“ a&nbsp;druhý, totiž Zimovejkin, zahulákal: „Nech mě, já za to nemůžu, přísahám!“ Oba docela ztratili svou lidskou podobu, ale v&nbsp;první chvíli jim nikdo nevěnoval pozornost: zjistilo se totiž, že nemocný neleží ve své posteli. Odtrhli od sebe oba rváče, odtáhli je a&nbsp;uviděli, že nemocný leží pod postelí v&nbsp;úplném bezvědomí, že s&nbsp;sebou strhl pokrývku i&nbsp;podušku, takže na lůžku zbyl jen vetchý promaštěný slamník (prostěradlo odnepaměti chybělo). Vytáhli Semjona Ivanoviče, položili ho na slamník, ale vzápětí si povšimli, že se nemuseli příliš namáhat: nemocný byl v&nbsp;posledním tažení, ruce mu tuhly a&nbsp;měl smrt na jazyku. Stanuli nad ním&nbsp;– ještě stále se třásl po celém těle, obličej mu křečovitě poškubával, snažil se mávat rukama, ale nevydal ani hlásku, jen pomrkával, podobně jako dosud živá, teplá hlava, zalitá krví, která právě odskočila od katovy sekyry.</p>
			<p class="MLP-text">Konečně se všecko uklidnilo, předsmrtný třas i&nbsp;křeče ustaly: nemocný, nohy bezvládně natažené, se odebral tam, kde měl skládat účty ze svých dobrých skutků i&nbsp;hříchů. Nebylo známo, zda se něčeho polekal nebo se mu zdál nějaký zlý sen, jak potom tvrdil Remněv, nebo zda bylo příčinou cosi jiného, ale jedno bylo jisté: kdyby v&nbsp;tu chvíli vešel jeho nadřízený a&nbsp;oznámil mu, že má výpověď za volnomyšlenkářství, výtržnictví a&nbsp;opilost, nebo kdyby druhými dveřmi vstoupila nějaká žebračka ve vlňáku pod záminkou, že je švagrová, nebo kdyby nečekaně získal dvě stě rublů odměny nebo dům anebo kdyby mu začal hořet mozek, nejspíš by s&nbsp;ním podobné novinky ani nehnuly. Mezitímco se všichni vzpamatovávali z&nbsp;prvního otřesu a&nbsp;vracel se jim dar řeči, ve zmatku pronášeli různé domněnky, pochybnosti a&nbsp;křičeli, mezitímco bytná vytáhla zpod postele dřevěný kufr, spěšně zašátrala pod poduškou, pod slamníkem a&nbsp;dokonce v&nbsp;holínkách zemřelého, mezitímco vyslýchali Remněva a&nbsp;Zimovejkina, podnájemník Okeanov, dosud nejtišší, nejmírnější a&nbsp;nejomezenější ze všech, v&nbsp;náhlém záchvatu duchapřítomnosti vystihl svůj talent i&nbsp;dar, popadl čepici a&nbsp;za vše­obecného hluku se vytratil. Když už všecky hrůzy bezvládí dosáhly ve vzrušených, dříve tichých koutech vrcholu, dveře se otevřely a&nbsp;vstoupil nejprve pán ušlechtilého zevnějšku s&nbsp;přísným, nevrlým výrazem, za ním Jaroslav Iljič, dále jeho pomocníci a&nbsp;všichni, kdo tu měli co dělat, a&nbsp;nakonec rozpačitý pan Okeanov. Bylo to jak blesk z&nbsp;čistého nebe. Přísný pán ušlechtilého zevnějšku zamířil rovnou k&nbsp;Semjonu Ivanoviči, nahmatal mu puls, svraštil čelo, pokrčil rameny a&nbsp;oznámil, co už všichni věděli, a&nbsp;sice, že nemocný zemřel: z&nbsp;vlastní zkušenosti dodal, že se totéž přihodilo ve spánku jednomu naprosto úctyhodnému, významnému pánovi, který také zničehonic umřel. Pak pán ušlechtilého zevnějšku s&nbsp;rozmrzelým výrazem poodstoupil od lůžka, prohlásil, že ho zbytečně obtěžovali, a&nbsp;odešel. Vzápětí ho vystřídal Jaroslav Iljič (přičemž předal Zimovejkina a&nbsp;Remněva, komu se patřilo), leckoho vyslechl, obratně se zmocnil kufru, který už se bytná pokoušela kamsi schovat, postavil holínky na dřívější místo a&nbsp;podotkl, že jsou děravé, a&nbsp;tudíž k&nbsp;nepotřebě, vyžádal si nebožtíkovu podušku, přizval Okeanova, požádal o&nbsp;klíček od kufru, který se našel v&nbsp;kapse kamaráda&nbsp;– ochmelky, a&nbsp;obřadně, v&nbsp;přítomnosti příslušných osob, vytáhl na světlo boží majetek Semjona Ivanoviče. Všecko bylo nasnadě: dva hadříky, jeden pár ponožek, šátek, starý klobouk, pár knoflíků, staré podešve a&nbsp;holenice&nbsp;– zkrátka a&nbsp;dobře&nbsp;– nula od nuly pošla, totiž všecko to byla veteš, smetí, krámy páchnoucí zatuchlinou; dobrý byl jen německý zámek. Nato povolali Okeanova a&nbsp;přísně se s&nbsp;ním o&nbsp;čemsi domlouvali, ale Okeanov byl ochoten přísahat. Vyžádali si podušku a&nbsp;pečlivě ji prozkoumali&nbsp;– byla pouze špinavá, ale po všech ostatních stránkách se podobala podušce. Vzali si na paškál slamník, chtěli ho nadzvednout, ale zarazili se&nbsp;– náhle, zcela nečekaně, cosi cinklo o&nbsp;podlahu. Sehnuli se, prohmatali dotyčný předmět a&nbsp;ukázalo se, že je to papírový balíček a&nbsp;v&nbsp;něm deset rublů. „Ale, ale!“ poznamenal Jaroslav Iljič a&nbsp;ukázal na díru, odkud trčela sláma a&nbsp;cucky. Propátrali ji a&nbsp;zjistili, že je čerstvě proříznutá a&nbsp;asi půl lokte dlouhá. Strčili ruku dovnitř a&nbsp;vytáhli kuchyňský nůž bytné, který tam někdo zřejmě ve spěchu ukryl a&nbsp;nejspíš jím rozřízl povlak. Ještě než Jaroslav Iljič stačil nůž vytáhnout a&nbsp;znovu poznamenat „ale, ale!“, vypadl další balíček a&nbsp;za ním se kutálely jeden po druhém padesátníky, jeden pětadvacetník, pak nějaké drobné a&nbsp;jeden starodávný solidní pěťák. Všichni lovili peníze ve vzduchu a&nbsp;došlo jim, že by nebylo od věci povlak slamníku rozpárat. Vyžádali si proto nůžky…</p>
			<p class="MLP-text">Mezitím tlustý oharek lojové svíčky ozářil mimořádně zajímavý výjev. Kolem nebožtíkovy postele se shluklo asi deset podnájemníků v&nbsp;těch nejmalebnějších oděvech, všichni rozcuchaní, zarostlí, nemytí a&nbsp;ospalí, tak, jak ulehli ke spánku. Někteří byli mrtvolně bledí, jiným vyrazil na čele pot, někteří se třásli, jiným horečnatě planuly tváře. Zkoprnělá bytná stála, ruce zkřížené na prsou, odevzdaná na milost Jaroslavu Iljiči. Shora z&nbsp;pekelce s&nbsp;vyděšenou zvědavostí vykukovaly hlavy služebné Avdoťji a&nbsp;oblíbené kočky bytné. Všude kolem byly pohozené zbytky rozbité zástěny; otevřený dřevěný kufr odhaloval svoje nelibé útroby, povalovaly se tu pokrývka a&nbsp;poduška, poseté peřím, a&nbsp;na trojnohém stole se zablýskla postupně narůstající hromada stříbra a&nbsp;různých mincí. Jediný Semjon Ivanovič si zachoval chladnou hlavu, tiše ležel v&nbsp;posteli, a&nbsp;jak se zdálo, ani v&nbsp;nejmenším netušil, že přijde o&nbsp;všechen svůj majetek. Když někdo přinesl nůžky a&nbsp;pomocník Jaroslava Iljiče ve snaze posloužit poněkud netrpělivě škubl slamníkem, aby ho vyprostil zpod nebožtíkových zad, Semjon Ivanovič, který věděl, co se sluší, mu ustoupil místo: obrátil se na bok, čelem k&nbsp;pátračům. Při dalším nárazu padl na tvář, uvolnil další kousek místa, a&nbsp;protože u&nbsp;postele chyběla postranice, zcela překvapivě žuchl po hlavě na zem, takže byly vidět pouze jeho vychrtlé, vyhublé, promodralé nohy, které trčely do vzduchu jako dvě větve ohořelého stromu. Jelikož se už podruhé toho rána ocitl pod svou postelí, ihned vzbudil podezření, a&nbsp;leckteří podnájemníci pod vedením Zinovije Prokofjeviče vlezli pod postel, aby se podívali, zda tam není něco ukryto. Ale pátrači o&nbsp;sebe všehovšudy narazili čely. Jaroslav Iljič je okřikl a&nbsp;nařídil, aby neprodleně vyprostili Semjona Ivanoviče z&nbsp;tak nedůstojného místa: dvojice nejrozumnějších popadla nebožtíka za nohy, vytáhli neočekávaného kapitalistu na světlo boží a&nbsp;položili ho přes postel… Mezitím kolem létalo peří a&nbsp;cucky a&nbsp;stříbrná hromada rostla&nbsp;– panebože! Co se tu jen objevilo! Ušlechtilé rubly, solidní tvrdé dvourublovky, malebný padesátník, plebejci pětadvacetníky, dvacetníky, dokonce málo slibná drobotina&nbsp;– stříbrné desetníky a&nbsp;pěťáky, a&nbsp;to všecko ve zvláštních balíčcích, důkladně a&nbsp;přísně metodicky uspořádané. Nalezly se tu i&nbsp;vzácnosti: jakési dva žetony, jeden napoleondor a&nbsp;jedna neznámá, ale rovněž nesmírně vzácná mince… Některé rublíky svědčily o&nbsp;hlubokém stáří: setřené jelizavetské, německé válečné mince se zářezy po noži, které se dávaly odměnou za svatojiřský kříž, petrovské, kateřinské mince a&nbsp;byly tu i&nbsp;dnes velmi vzácné staré pětirublovky, propíchnuté, aby se mohly nosit v&nbsp;uších, všecky ohmatané, setřené, ale s&nbsp;patřičným počtem teček… Dokonce se objevila i&nbsp;měď, ale už zašlá, nazelenalá… Našla se i&nbsp;jedna velká červená bankovka, ale víc jich nebylo. Když konečně celá ta pitva skončila a&nbsp;pátrači několikrát přetřásli povlak slamníku a&nbsp;zjistili, že nic necinká, poskládali všechny peníze na stůl a&nbsp;začali počítat. Na první pohled se mohl člověk zmýlit a&nbsp;odhadnout obnos na milion, tak obrovská to byla hromada! Jenomže milion to nebyl, třebaže vyšla mimořádná suma&nbsp;– přesně dva tisíce čtyři sta devadesát sedm rublů, padesát kopejek, takže kdyby se den předtím uskutečnila sbírka, organizovaná Zinovijem Prokofjevičem, vydalo by to rovné dva tisíce pět set rublů. Penízky byly zabaveny, nebožtíkův kufr zapečetěn, příslušní činitelé vyslechli stížnosti bytné a&nbsp;vysvětlili jí, kam a&nbsp;kdy má předložit potvrzení o&nbsp;nebožtíkově dluhu. Od některých podnájemníků, kteří přicházeli v&nbsp;úvahu, si vyžádali písemné prohlášení. Kdosi se nesměle zmínil o&nbsp;švagrové, ale když se činitelé přesvědčili, že švagrová byla v&nbsp;jistém smyslu mýtus, totiž výtvor nebožtíkovy chudé fantazie, což, jak známo, bylo nebožtíkovi častokrát vytýkáno, opustili činitelé tuto myšlenku jako zbytečnou a&nbsp;škodlivou, která by jen vrhla stín na dobré jméno zemřelého, a&nbsp;tím celá záležitost skončila. Sotva pominuly počáteční obavy a&nbsp;přítomní se chytili za nos a&nbsp;uvědomili si, co byl nebožtík zač, utichli, umírnili se a&nbsp;navzájem si vyměnili nedůvěřivé pohledy. Někteří si vzali jednání pana Probaština příliš k&nbsp;srdci a&nbsp;dokonce se urazili… Takový kapitál! Co všecko ten člověk nahrabal! Mark Ivanovič neztratil duchapřítomnost a&nbsp;začal vysvětlovat, proč se Semjon Ivanovič začal najednou tolik bát, ale nikdo už ho neposlouchal. Zinovij Prokofjevič se tvářil navýsost zamyšleně, Okeanov se nachmelil, ostatní se stáhli do sebe a&nbsp;mužík Kantarjov, vyznačující se vrabčím zobáčkem, dal k&nbsp;večeru výpověď a&nbsp;předtím přepečlivě zalepil a&nbsp;svázal všecky svoje dřevěné kufříky a&nbsp;uzlíky a&nbsp;chladnokrevně vysvětlil zvědavcům, že jsou těžké časy a&nbsp;zdejší podnájem je nad jeho možnosti. Bytná bez ustání lamentovala, vzdychala a&nbsp;proklínala Semjona Ivanoviče za to, že ji, sirotu, oklamal. Podnájemníci se zeptali Marka Ivanoviče, proč nebožtík nedal svoje peníze do záložny.</p>
			<p class="MLP-text">„Byl to prosťáček, moji milí,“ odpověděl Mark Ivanovič. „Chyběla mu fantazie.“</p>
			<p class="MLP-text">„Vy jste ale taky hlupačka, milá zlatá,“ vmísil se do hovoru Okea­nov, „člověk žil u&nbsp;vás dvacet let, stačilo málo a&nbsp;přeskočilo mu, a&nbsp;vy jste vařila svou polívku, na nic jste neměla čas! Ach, vy…“</p>
			<p class="MLP-text">„Co mi budeš povídat, chlapče,“ ozvala se bytná, „copak záložna! Kdyby mi přinesl hrstičku peněz a&nbsp;řekl: ‚Vem si to, Ustiňuško, tady máš a&nbsp;živ mě, dokud si mě nevezme sirá matička země‘&nbsp;– a&nbsp;já bych ho krmila, napájela a&nbsp;starala se o&nbsp;něho&nbsp;– a&nbsp;jak! Ale on, hříšník jeden, mě oklamal! Oklamal, ošidil sirotu!“</p>
			<p class="MLP-text">Znovu přistoupili k&nbsp;posteli Semjona Ivanoviče. Teď ležel, jak se patřilo, ve svém nejlepším, třebaže jediném obleku, vyčnívající ohryzek měl zakrytý šátkem, trochu neobratně uvázaným, umytý, přičesaný, ale jen napůl oholený, protože břitva se u&nbsp;podnájemníků nenašla: jediná, která patřila Zinoviji Prokofjeviči, se ztupila a&nbsp;byla výhodně prodána na bleším trhu, a&nbsp;ostatní chodili k&nbsp;holiči. Nikdo ještě nestihl uklidit všecek zdejší nepořádek. Na podlaze se válela rozbitá zástěna a&nbsp;odhalovala nebožtíkovo soukromí jako důkaz toho, že smrt strhává roušku všech našich tajemství, intrik a&nbsp;kliček. Kolem se v&nbsp;hustých chuchvalcích vršila dosud neuklizená náplň slamníku. Celý ten náhle vychladlý koutek by básník klidně mohl přirovnat k&nbsp;rozvrácenému hnízdu „domácí“ vlaštovky: všecko rozmetané a&nbsp;zničené bouří, mláďata i&nbsp;matka jsou mrtví a&nbsp;kolem dokola leží zbytky jejich teplé postýlky z&nbsp;peří, chmýří a&nbsp;bavlny… Semjon Ivanovič však vyhlížel spíš jako samolibý stařec a&nbsp;vrabec zloděj. Ztichl a&nbsp;zdálo se, že se přikrčil, jako by nebyl ničím vinen, jako by si nestoudně a&nbsp;tím nejneslušnějším způsobem neutahoval z&nbsp;dobrých lidí, a&nbsp;přitom mu svědomí nic neříkalo. Teď už neslyšel pláč a&nbsp;vzlyky své osiřelé, uražené bytné. Naopak, jako protřelý, zkušený kapitalista, který dokonce v&nbsp;rakvi nechce ztratit ani minutu nečinností, se cele oddával jakýmsi spekulativním úvahám. V&nbsp;jeho tváři se zračilo hluboké zamyšlení a&nbsp;rty měl významně sevřené, že by to u&nbsp;něj za života nikdo nehledal. Jako by zmoudřel. Pravé oko měl čtverácky přivřené, jako by chtěl kvapně cosi říci, sdělit, vysvětlit něco důležitého, a&nbsp;přitom neztrácet čas, ale prozatím ho zdržely nutné záležitosti, a&nbsp;tak neměl kdy… Jako bychom ho slyšeli: „Copak, copak? Poslyš, přestaň, ženská hloupá, nefňukej! Radši se z&nbsp;toho vyspi… Já jsem umřel, teď už je všecko marné! Vážně… Pěkně se mi tu leží… O&nbsp;tomhle nemluvím… Chápej, ty babo princmetálová, já jsem teď umřel, abys věděla, ale jak to tak, totiž tento, snad to ani nemůže být pravda… Jak to tak? Třeba jsem neumřel, vstanu a&nbsp;co se stane potom, hm?“</p>
			<p class="MLP-text para-style-override-1"><span></span></p>
		</div>
</body>
</html>