<!DOCTYPE html>
<html>
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="">
    <meta name="apple-mobile-web-app-capable" content="yes">
    <title>Povídky</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./index.html">
    <link rel="next" href="./povidky_005.html">
    <link rel="self" href="povidky_044.html">
    <meta name="nb-identifier" content="dostojevskij-povidky-242c3dd">
    <meta name="nb-role" content="other">
  </head>
  <body data-nb-words="1384" data-nb-chars="7750" class="nb-role-other nb-custom-style">
    <nav role="doc-toc">
      <ul>
        <li><a href="povidky_005.html">BYTNÁ</a>
          <ul>
            <li><a href="povidky_006.html">ČÁST PRVNÍ</a></li>
            <li><a href="povidky_007.html">ČÁST DRUHÁ</a></li>
          </ul>
        </li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Title</a></li>
            <li><a href="./index.html#chapter-end" rel="prev">← Previous chapter</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="0" data-nb-chars="0"></h1>
        <p class="chunk" data-nb-ref-number="2" data-nb-words="46" data-nb-chars="254"><span class="idea" data-nb-ref-number="1" id="idea1" data-nb-words="46" data-nb-chars="254">Jsem romanopisec a&nbsp;napsal jsem, jak se&nbsp;zdá, vlastnoručně jeden „příběh“. Proč říkám „jak se&nbsp;zdá“&nbsp;– vždyť vím, že&nbsp;jsem ho&nbsp;napsal, ale stále mám pocit, že&nbsp;se&nbsp;kdesi kdysi skutečně stal, a&nbsp;právě v&nbsp;předvečer Vánoc v&nbsp;jakémsi obrovském městě a&nbsp;za krutého mrazu.</span></p>
        <p class="chunk" data-nb-ref-number="3" data-nb-words="291" data-nb-chars="1652"><span class="idea" data-nb-ref-number="2" id="idea2" data-nb-words="291" data-nb-chars="1652">Zdá se&nbsp;mi, že&nbsp;v&nbsp;jednom sklepě spal malý, asi šestiletý chlapec&nbsp;– a&nbsp;možná že&nbsp;mu&nbsp;ještě nebylo ani šest let. Ten se&nbsp;ráno probudil ve&nbsp;vlhkém studeném sklepě. Měl na&nbsp;sobě jakýsi vetchý župánek a&nbsp;celý se&nbsp;třásl. Jeho dech se&nbsp;měnil v&nbsp;bílou páru a&nbsp;chlapec seděl v&nbsp;koutě na&nbsp;truhle, z&nbsp;nudy vypouštěl z&nbsp;pusy bílou páru a&nbsp;tím se&nbsp;bavil. Jenomže měl hrozný hlad. Od&nbsp;rána několikrát zamířil ke&nbsp;kavalci, kde na&nbsp;podložce tenké jako palačinka a&nbsp;na jakémsi ranci podloženém pod hlavou spala jeho nemocná matka. Jak se&nbsp;tady ocitla? Nejspíš přijela se&nbsp;svým chlapcem z&nbsp;cizího města a&nbsp;náhle se&nbsp;rozstonala. Majitelku zdejších sklepních koutů sebrala už&nbsp;před dvěma dny policie, nájemníci se&nbsp;rozutekli, byl svátek a&nbsp;zbylý povaleč už&nbsp;celých čtyřiadvacet hodin tady ležel zpitý do&nbsp;němoty, aniž se&nbsp;dočkal svátku. V&nbsp;jiném koutě místnosti sténala revmatickými bolestmi sužovaná osmdesátiletá stařenka, která kdysi kdesi sloužila jako chůva a&nbsp;teď osaměle umírala, vzdychala, prskala a&nbsp;vrčela na&nbsp;chlapce, takže ten už&nbsp;se&nbsp;bál přiblížit k&nbsp;jejímu koutu. Něco k&nbsp;pití sehnal někde v&nbsp;síni, ale nikde nenašel jedinou kůrku a&nbsp;už podesáté se&nbsp;pokoušel vzbudit matku. Ve&nbsp;tmě mu&nbsp;bylo úzko: už&nbsp;dávno se&nbsp;zešeřilo a&nbsp;světla se&nbsp;nerozsvěcovala. Ohmatal matčin obličej a&nbsp;podivil se, že&nbsp;se&nbsp;nemocná nehýbe a&nbsp;je studená jako led. Je&nbsp;tady velká zima, pomyslel si, chvilku postál u&nbsp;matky, ruku položenou na&nbsp;jejím rameni, pak si&nbsp;dýchl na&nbsp;svoje prstíky, aby je&nbsp;zahřál, a&nbsp;nakonec nahmátl na&nbsp;kavalci svou čepici a&nbsp;po špičkách, po&nbsp;paměti vyšel ze&nbsp;sklepa. Byl by&nbsp;odešel už&nbsp;dřív, ale bál se&nbsp;velkého psa, který nahoře na&nbsp;schodech celý den vyl u&nbsp;sousedových dveří. Jenomže pes už&nbsp;tu&nbsp;nebyl, a&nbsp;tak chlapec vyšel na&nbsp;ulici.</span></p>
        <p class="chunk" data-nb-ref-number="4" data-nb-words="129" data-nb-chars="772"><span class="idea" data-nb-ref-number="3" id="idea3" data-nb-words="129" data-nb-chars="772">Panebože, takové město! Nikdy podobné neviděl. Tam, odkud přijel, panovala celou noc černočerná tma a&nbsp;celou ulici osvětlovala jediná svítilna. Nízké dřevěné domky se&nbsp;zabouchnutými okenicemi… Sotva se&nbsp;smrklo, venku nebylo živáčka, všichni se&nbsp;zavírali v&nbsp;domcích a&nbsp;jenom celé houfy, stovky, snad tisíce psů vyly a&nbsp;štěkaly celou noc. Zato tam bylo teplo a&nbsp;něco k&nbsp;jídlu. „Panebože, já&nbsp;bych jedl,“ povzdychl si. A&nbsp;jaký je&nbsp;tu&nbsp;rachot a&nbsp;klapot, jaké světlo a&nbsp;lidé, koně, kočáry, ale ten mráz! Mrazivá pára se&nbsp;valí z&nbsp;uštvaných koní, z&nbsp;jejich žhavě dýšících tlam, v&nbsp;kyprém sněhu zvoní o&nbsp;kamení podkovy a&nbsp;všichni lidé se&nbsp;strkají. Božínku, já&nbsp;mám strašný hlad, aspoň kousíček chleba kdyby byl, a&nbsp;prsty zebou… Kolem přešel strážce pořádku a&nbsp;odvrátil se, aby si&nbsp;nemusel chlapce všimnout.</span></p>
        <p class="chunk" data-nb-ref-number="5" data-nb-words="425" data-nb-chars="2356"><span class="idea" data-nb-ref-number="4" id="idea4" data-nb-words="425" data-nb-chars="2356">Hleďme, znovu ulice&nbsp;– a&nbsp;jaká široká! Tady mě&nbsp;nejspíš umačkají, všichni tu&nbsp;křičí, běží a&nbsp;jedou, a&nbsp;toho světla! A&nbsp;co je&nbsp;tohle? Uf, za&nbsp;velkým oknem je&nbsp;pokoj a&nbsp;uprostřed stojí velký strom se&nbsp;spoustou svíček a&nbsp;sahá až&nbsp;ke&nbsp;stropu, to&nbsp;je&nbsp;vánoční strom, a&nbsp;kolik je&nbsp;na&nbsp;něm zlatých papírků a&nbsp;jablek! Kolem leží panenky a&nbsp;dřevění koníci a&nbsp;po pokoji běhají děti, vyšňořené, čisťounké, smějí se, hrají si, jedí a&nbsp;pijí. Tamhleta holčička se&nbsp;pustila s&nbsp;nějakým chlapcem do&nbsp;tance, ta&nbsp;je&nbsp;ale hezká! A&nbsp;hraje tam hudba, skrz sklo je&nbsp;slyšet. Náš chlapec se&nbsp;dívá, žasne, dokonce se&nbsp;směje, a&nbsp;přitom ho&nbsp;zebou ruce i&nbsp;nohy, prsty na&nbsp;rukách zčervenaly, zdřevěněly, a&nbsp;když jimi pohne, bolí to. Při vzpomínce na&nbsp;ztuhlé prsty se&nbsp;rozpláče a&nbsp;běží dál. Zase vidí za&nbsp;sklem jakýsi pokoj se&nbsp;stromky, ale na&nbsp;stolech jsou mísy různých koláčů, mandlových, červených, žlutých, a&nbsp;u&nbsp;stolů sedí čtyři bohaté paní a&nbsp;každému příchozímu nabízejí koláče. Dveře se&nbsp;netrhnou, dovnitř vchází mnoho pánů. Chlapec se&nbsp;přikradl ke&nbsp;dveřím, otevřel je&nbsp;a&nbsp;vklouzl dovnitř. Všichni na&nbsp;něho začali křičet a&nbsp;mávat. Jedna paní k&nbsp;němu přistoupila, vtiskla mu&nbsp;do&nbsp;ruky kopejku a&nbsp;sama mu&nbsp;otevřela dveře na&nbsp;ulici. Leknutím mu&nbsp;kopejka vyklouzla z&nbsp;ruky a&nbsp;zazvonila o&nbsp;schůdky&nbsp;– ve&nbsp;ztuhlých prstech ji&nbsp;neudržel. Rychle vyběhl ven a&nbsp;nevěděl, kam se&nbsp;vrtnout. Bylo mu&nbsp;zase do&nbsp;pláče, ale bál se, a&nbsp;tak běžel a&nbsp;běžel a&nbsp;dýchal si&nbsp;na&nbsp;prsty. Zesmutněl, najednou mu&nbsp;bylo úzko a&nbsp;cítil se&nbsp;ztracený. Najednou&nbsp;– panebože! Co&nbsp;je&nbsp;zas tohle? Shluk lidí a&nbsp;všichni se&nbsp;dívají… Za&nbsp;oknem sedí tři maličké panenky, oblečené v&nbsp;červených a&nbsp;zelených šatičkách&nbsp;– jako živé! Vedle nich nějaký stařeček jakoby hrál na&nbsp;velké housle, dva další mu&nbsp;stojí po&nbsp;boku, hrají na&nbsp;malé housličky a&nbsp;kývají hlavou do&nbsp;taktu, jeden na&nbsp;druhého hledí a&nbsp;pohybují rty&nbsp;– mluví, ano, mluví, ale přes sklo je&nbsp;není slyšet. Chlapec si&nbsp;zprvu myslel, že&nbsp;jsou živí, ale pak se&nbsp;dovtípil, že&nbsp;to&nbsp;jsou loutky. Nikdy podobné loutky neviděl a&nbsp;netušil, že&nbsp;existují. Měl pláč na&nbsp;krajíčku, ale loutky byly tuze legrační. Vtom ucítil, že&nbsp;ho&nbsp;kdosi zezadu popadl za&nbsp;šos&nbsp;– vedle něho stál velký zlý kluk a&nbsp;z&nbsp;ničeho nic ho&nbsp;praštil do&nbsp;hlavy, strhl mu&nbsp;čepici a&nbsp;nastavil mu&nbsp;nohu. Chlapec upadl a&nbsp;lidé kolem vykřikli. Když se&nbsp;vzpamatoval, vyskočil a&nbsp;upaloval, co&nbsp;mu&nbsp;nohy stačily. Namátkou vběhl do&nbsp;jakéhosi průjezdu, na&nbsp;cizí dvůr a&nbsp;schoval se&nbsp;za&nbsp;hromadu dříví: Tady mě&nbsp;nenajdou, je&nbsp;tu&nbsp;tma, pomyslel si.</span></p>
        <p class="chunk" data-nb-ref-number="6" data-nb-words="86" data-nb-chars="482"><span class="idea" data-nb-ref-number="5" id="idea5" data-nb-words="86" data-nb-chars="482">Dřepl si&nbsp;a&nbsp;schoulil se, ale strachem nemohl popadnout dech. Náhle zcela nečekaně mu&nbsp;bylo příjemně, ruce i&nbsp;nohy přestaly bolet a&nbsp;ucítil teplo, takové, jako by&nbsp;ležel na&nbsp;peci. Vtom sebou škubl: ach ano, vždyť skoro usnul! Bylo by&nbsp;pěkné tady usnout. Chvilku tu&nbsp;posedím a&nbsp;pak se&nbsp;znovu půjdu podívat na&nbsp;panenky, umínil si&nbsp;a&nbsp;při té&nbsp;vzpomínce se&nbsp;usmál&nbsp;– byly jako živé! Znenadání nad sebou zaslechl zpěv&nbsp;– to&nbsp;jeho maminka zpívala jakousi písničku. „Maminko, já&nbsp;spím, tady se&nbsp;mi&nbsp;krásně spí!“</span></p>
        <p class="chunk" data-nb-ref-number="7" data-nb-words="114" data-nb-chars="593"><span class="idea" data-nb-ref-number="6" id="idea6" data-nb-words="114" data-nb-chars="593">„Pojďme ke&nbsp;mně ke&nbsp;stromečku,“ zašeptal nad ním náhle jakýsi tichý hlas. Chlapce napadlo, že&nbsp;to&nbsp;je&nbsp;hlas jeho matky, ale ne, nebyla to&nbsp;ona: neviděl, kdo ho&nbsp;zve, ale cítil, jak se&nbsp;nad ním kdosi ve&nbsp;tmě sklonil a&nbsp;vzal ho&nbsp;do&nbsp;náručí. Chlapec k&nbsp;němu vztáhl ruku a…&nbsp;najednou… ach, těch světel! A&nbsp;ten strom! To&nbsp;není jedlička, takové stromy nikdy neviděl. Kde to&nbsp;je? Všecko se&nbsp;blyští, září a&nbsp;kolem jsou samé panenky&nbsp;– ba&nbsp;ne, to&nbsp;jsou chlapci a&nbsp;holčičky, jenomže zářiví, krouží kolem, lítají, líbají ho, berou ho&nbsp;do&nbsp;náručí a&nbsp;nesou s&nbsp;sebou a&nbsp;on letí a&nbsp;vidí, jak se&nbsp;na&nbsp;něho dívá maminka a&nbsp;radostně se&nbsp;usmívá.</span></p>
        <p class="chunk" data-nb-ref-number="8" data-nb-words="28" data-nb-chars="147"><span class="idea" data-nb-ref-number="7" id="idea7" data-nb-words="28" data-nb-chars="147">„Maminko, maminko! Ach, tady je&nbsp;tak krásně!“ volá na&nbsp;ni&nbsp;chlapec a&nbsp;zase se&nbsp;líbá s&nbsp;dětmi a&nbsp;chtěl by&nbsp;jim co&nbsp;nejrychleji vyprávět o&nbsp;panenkách za&nbsp;sklem.</span></p>
        <p class="chunk" data-nb-ref-number="9" data-nb-words="16" data-nb-chars="81"><span class="idea" data-nb-ref-number="8" id="idea8" data-nb-words="16" data-nb-chars="81">„Kdo jste, chlapci? Kdo jste, holčičky?“ vyptává se, směje se&nbsp;a&nbsp;ví, že&nbsp;je&nbsp;má&nbsp;rád.</span></p>
        <p class="chunk" data-nb-ref-number="10" data-nb-words="139" data-nb-chars="805"><span class="idea" data-nb-ref-number="9" id="idea9" data-nb-words="139" data-nb-chars="805">„To je&nbsp;Kristův vánoční strom,“ odpovídají. „Kristus pokaždé ve&nbsp;sváteční den strojí strom pro malé děti, které nemají vlastní stromek.“ A&nbsp;dozvídá se, že&nbsp;všichni ti&nbsp;chlapci a&nbsp;děvčátka bývali také děti jako on, ale že&nbsp;zmrzli ve&nbsp;svých košících, v&nbsp;kterých je&nbsp;rodiče podstrčili na&nbsp;schodiště ke&nbsp;dveřím petrohradských úředníků, jiní se&nbsp;zadusili u&nbsp;čuchonských chův, ve&nbsp;vychovatelně, kam byli dáni na&nbsp;opatrování a&nbsp;stravu, třetí zemřeli u&nbsp;vyschlého prsu svých matek (v&nbsp;době samarského hladu), další se&nbsp;udusili ve&nbsp;vagonech třetí třídy zápachem, a&nbsp;teď jsou z&nbsp;nich andělé u&nbsp;Krista Pána a&nbsp;on je&nbsp;mezi nimi, vztahuje k&nbsp;nim ruce a&nbsp;žehná jim i&nbsp;jejich hříšným matkám… A&nbsp;matky stojí tady stranou a&nbsp;pláčou; každá poznává svého chlapečka nebo holčičku a&nbsp;ti k&nbsp;nim přilétají a&nbsp;prosí je, aby neplakaly, vždyť je&nbsp;jim tady tak dobře…</span></p>
        <p class="chunk" data-nb-ref-number="11" data-nb-words="30" data-nb-chars="167"><span class="idea" data-nb-ref-number="10" id="idea10" data-nb-words="30" data-nb-chars="167">Ráno našli domovníci za&nbsp;hromadou dříví maličké tělo zmrzlého chlapce, který sem zaběhl, a&nbsp;našli i&nbsp;jeho matku. Ta&nbsp;zemřela ještě dřív a&nbsp;oba se&nbsp;setkali u&nbsp;Pánaboha v&nbsp;nebi.</span></p>
        <p class="chunk" data-nb-ref-number="12" data-nb-words="80" data-nb-chars="441"><span class="idea" data-nb-ref-number="11" id="idea11" data-nb-words="80" data-nb-chars="441">Proč jsem napsal ten příběh, nevhodný pro rozumný deník, a&nbsp;navíc deník spisovatele? A&nbsp;přitom jsem sliboval především takové příběhy, které se&nbsp;opravdu udály! Jde o&nbsp;to, že&nbsp;jsem cítil, že&nbsp;tohle všecko se&nbsp;mohlo doopravdy stát&nbsp;– a&nbsp;vidím to&nbsp;před sebou&nbsp;– totiž to, co&nbsp;se&nbsp;odehrálo ve&nbsp;sklepě, za&nbsp;hromadou dříví i&nbsp;u&nbsp;Kristova vánočního stromu&nbsp;– jenom nevím, jak vám mám říci, zda se&nbsp;to&nbsp;mohlo stát, nebo ne? Ale proto jsem spisovatel, abych si&nbsp;vymýšlel.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Title</a></li>
            <li><a href="./povidky_005.html#chunk1" rel="next">Next chapter →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>